Ekalawa ya Saara
Emakhuwa
Saarao okhalana ekalawa yuulupale.
Eyo eri okhopela wa muro.
Athiyana akina yaahirwa omuro.
Muthiyana mmosa aakunxe ekamela yaari mihokorokho. 
Mukina aamukunxe mulyakhu. 
Mukina aakunxe epuri. 
Mukina-tho aakunxe ipuri piili. Awo yaahimukoha Saara
wiira: "Hiyo nilapuwele sayi ekhopela ekina ya muro?"
Saara aahiwaakhula wiira: "Mukele mukalawani mwaka!"
Vahipinse, yaahirwa alopwana.
Mmosa aakunxe ihopa. 
Mukina aari ni paaxikoro.
mukina aamukunxe nakhuwo musaakhoni.
Mukina aamukunxe nakhuwo isaakho piili. 
Awo yaahimukoha Saara wiira: "Hiyo nilapuwele sayi ekhopela ekina ya muro?"
Saara aahiwaakhula wiira: "Mukele mukalawani mwaka!"
Axinama akina yaahirwa omuro weiwo. 
Axinam'awo yaahimukoha Saara wiira: "Hiyo nilapuwele sayi ekhopela ekina ya muro?"
Saara aahiwaakhula wiira: "Mukele mukalawani mwaka!"
Axinama yaakenle mukalawani taala:
mwalapwa
kwaatu
khole
namarokolo
khapa ni naahe.
Vano, etthepo yaahirwa omuro weiwo.
Eyo yaahikoha wiira: "Miyo kilapuwele sayi ekhopela ekina ya muro?"
Saara aahaakhula wiira: "Mukele mukalawani mwaka!"
Etthepo yaahikelamo mukalawani, nto mukalawani mwaahisareyamo maasi.
Ekalawa yooyeva, 
khokhanlemo opuro.
Saara aahihimya wiira: "Mukilipelele vakhaani! 
Kimpacerya waakuxa athiyana ala."
"Vahoolo waya, kirweeke kaakuxeke alopwana."
Saara aahihimya-tho wiira: "Ekwaha yokiserya kinrwa okuxa inama."
Nto etthepo yaahiira: "Eeyii, miyo kinrowa mweentto."
Epwittipwitthi Yoomeela Musurukhu Woorimeela
Emakhuwa
Yesu aahaalikela nlikanyiho nla iiraka: 
— Nyuwo mwaakhalanaipwittipwitthi emiya emosa (100) nto yarimeela emosa, nyuwo khamunhiya iye miloko mithanu ni mixexe ni thanu ni xexe murowaka ophavela emosa erimeenle mpakha ophwanya?
Vano mwaphwanya, munnikapatta ni otteeliwa murima.
Mwaphiya owaani, munniwiitthana axipatthani anyu ni anamwaattamanani anyu khuyaaleela wiira:
"Mutteeliweke murima ni miyo, okhala wiira koophwanya epwittipwitthi aka yaarimeenle!"
Siiso-tho, miyo kinooleelani wiira wiirimu onootthampwa-wo, mwaha wa natampi orukununxe murima waavikana atthu ale miloko mitthanu ni mixexe ni athanu ni axexe a xariya ahimphwanelela orukunuxa murima.
Wala muthiyana xeeni oniira okhalanne-ene musurukhu awe muloko wa eparatha nto wamurimeela mmosa.
Owo khompattiha muthuko, onavela mpaani, ophavelaka oratta-ene mpakha ophwanya?
Okathi omphwanyaawe onnaaleela apatthani awe ni anamwaattamanani awe wiira: 
''Mutteeliweke murima ni miyo, okhala wiira koophwanya musurukhu aka waarimeenle."
Siiso-tho, kinooleelani wiira: Muluku ni malaikha annitteeliwa murima mwaha wa natampi mmosa onrukunuxa murima.
Mwaana Oorimeela
Emakhuwa
Mulopwana mmosa aahikhalana an'awe anli.
Mwaana ookiseriwa aahaaleela atithi awe wiira: 
"Tiithi, mukivahe epantte ya muhakhu aka munrowanyu okihiyerya."
Siiso, owo aahaakawela muhakhu awe oowanli aya.
Waavinryaya okathi vakhaani, mwaana ookiseriwa aahithukumanya sootheene saarin'awe, onarowa mapuro oottai‐wene.
Weiwo aahihonona muhakhu awe wootheene ni soowiira sawe soololo.
Vaamalinhaawe muhakhu wootheene, elapo eyo yaahivola etala yinci‐ene, nto owo aahipacerya ohaawa.
Tivo, owo aahirowa onvekela muteko mulopwana mmosa a mulaponi memmo, khorummwa orowa okukhula ikuluwe sawe. Owo aaninlela olya yoolya yeeyo ya ikuluwe.
Nto khaavo aanvaha etthu. Owo aahuupuwela, khohimya wiira:
"Anamuteko aya atiithi khareerano yoolya, nto miyo, kinkwa etala!"
"Ohoolo waya, aahivinya onarowa w'atithi awe: 
Anamuteko aya atiithi khareerano yoolya, nto miyo, kinkwa etala!"
Ohoolo waya, aahivinya onarowa w'atithi awe.
Owo nlelo eettaka ottai-wene, atithi awe yaahimoona, nto yaahimoonela othunku, yaahimutthimakela mwan'aya, emukhupaarela envahaka epeeco.
Mwaana owo aahaavekela wiira: "Tiithi, koomutthekela Muluku ni kihootthekelani nyuwo. Miyo nkinreerela‐tho okiirela mwana anyu."
Vano, tiithi awe aahaaruma anamuteko awe: "Iiraka! 
Muruuhe ikuwo sootepaxa ooreera, munwarihe mwan'aka ola, mwaakuveke! Munwarihe munela ni ixapattho.
Mmuruuhe mwanyompe ooneneva, mmuhite. 
Nrowe nipake niira, notthapela. 
Okhala wiira mwan'aka ola aahikhwa, nto vano ohihimuwa,  aahirimeela nave oophwanyanyeya."
Nto yaahipacerya otthapela niira nootthika wa mwan'awe.
Okathi yoowo wa niira, mwan'awe muulupale iira ori‐ene omatta.
Ohalaka vakhaani ophiya vate, aahiiwa isipo, ni aahiwoona atthu yiinaka. 
Owo aahimwiihana namuteko mmosa, khomukoha etthu yaakhumelenle. 
Owo aahimwaakhula iiraka: "Muhim'anyu t'otthinke, nto atithi anyu, aamwiivela mwanyompe ooneneva, okhala wiira otthinke ori mukumi ni oowoopowa."
Mwaana oopaceriwa aahinanariwa vanci‐ene, khohitthuna ophiya vate.
Tiithi awe aahirowa omukhanyereriha yoowo. Nto owo aahiwaakhula atithi awe wiira: 
"Muupuwele! Iyaakha sootheene kinnivara muteko ntoko epottha, sootheene sinkirumaanyu kinniwiiwelelani."
"Nto nyuwo khamunakivahe epuri emosa wiira miyo kipake niira vamosa n'axipatthani aka. 
Vano vatthikenlyawe owannyinyu mwan'inyu yoowo ohononne mihakhu sanyu n'anamararuwa, moomwivela mwaanyompe ooneneva!"
Tiithi awe aahimwaakhula wiira:
"Mwan'aka, nyuwo munikhala ni miyo okathi woothene, sootheene sirin'aka ti sawinyu. Vano hiyo nihaana otthapela orwa wa muhim'anyu, nave naahaana otthapa okhala wiira owo aahikhwa, vano ohihimuwa, aahirimeela vano oophwanyaneya."
Epuri, Mwalapwa ni Enyompe
Emakhuwa
Epuri, Mwalapwa ni Enyompe yaahipakana onthamwene. 
Nihiku nimosa, yaaheetta mukwaha awela mukaaroni.
Vaaphiyal'aya waarowaaya, mulipaoweettiha aahaavekela musurukhu woolivela mukwahaaya.
Enyompe yaahiliva.
Mwalapwa aahiliva ovikaniha esisapo, okhala wiira khaarina musurukhu waaphaveliwa.
Mulipa-ooweettiha ophavelaka omuttikiherya Mwalapwa musurukhu awe waahanle, okathi yoowo epuri yaahitthyawa ehilinve.
Mulipa-ooweettiha aahinanariwa, onarowa ohimuttikihenrye Mwalapwa musurukhu awe waahanle.
Tivo, mpakha olelo va, Mwalapwa oniiraawe oona ekaaro onoomola othurumelaka muhina wiira oone akhala wiira onoomphwanya mulipaooweettiha, yoole ahaamuttikihenryemusurukhu awe aahanle.
Epuri yiiwaka-ru oruma w'ekaaro ennitthyawa. 
Enoova otthukiwa mwaha woohiliva musurukhu w'ekwah'aya.
Enyompe yoona ekaaro erwaaka khenuukhuwa, eneetta sintthun'aya muramphani, okhala wiira yoosuwela wiira yooliva musurukhu woomalela wa mukwaha.
Khalayi, nikhuru na axinama a manyaka, yaahiiwanana opaka niira naya vamwaako woorakama. 
Awo yaalattunle axinama a manyaka paahi.
Ekuluwe, vaaiwalyaaya nivaaneleliwaka niira nlo, yaahuupuwela, khohimya wiira: "Miyo nkirina nnyaka nnakhala nimosa, kiireke sayi?''
Mmeeloni mwaya, eyo yaahuupuwela orowa ophattiherya manyaka ni onyoma mmuru mwaya!
Manyaka yaahiphara! Ekuluwe vaatthuniheriwaya ovolowa vaniirani, yaahoona wiira yaahikhalana akhili.
Nto mwaha wa niira nlo wiiriwa vansuwani. Nsuwa vaapacenryaaya oviha, onyoma waahitothowa, nave manyaka yaahipacerya omora.
Axinama a manyaka yaahiriipiwa murima, khukohana wiira: "Taani ole ohikhalanne manyaka? Orwenleni va?"
Mwene a axinama aahiruma wiira: "Evariwe ekuluwe eyo eriheliwe vathi.''
Axinama vaaiwal'aya moolumo awo, yaahiira ntoko saarummwaaya. Yaahivara ekuluwe khorihela vathi.
Ekuluwe yoohaawa-ene! Yaahimorela vathi ni iyano, khokhuneya iyano.
Axinama vaarihenl'aya ekuluwe vathi, ootheene yaahitthikela oniirani. 
Ohiyu yaahipacerya wiina. Nave mwene aahitteeliwa murima.
Tivo, mwaawehaka iyano sa ekuluwe sikhuneiye-ene muhitikinihiwe, iyo siri siiso okhuma khalayi.
Puuru
Emakhuwa
Mwalapwa
Nrattha
Enyompe
Puuru
Nikhule
Kwaato
Epwittipwitthi
Epuri
Ekuluwe
Mwalyakhu
Atthu Oolattuliwa Vaniirani
Emakhuwa
Esaapatu, Yesu aahirowa olya owannyawe mukhulupale a aFarisi, okathi Yesu aawehaawe atthu yaalattuliwe ethanlaka mapuro oottittimiheya wiira ekilaathi elyeeke, owo aahaalikela nlikanyiho nla:
— Mwalattuliwa orowa oniirani na othela, muhikilaathiki opuro woottittimiheya wiira mulye.
Nto arwa mukina, oottittimiheya wovikanani nyuwo, ole oolattunleni oowanli anyu, onoowaattamelani owiireleni wiira: "Nvinye opuro owo munvahe ola."
Nave nyuwo munimuuliwa muru, murowaka okilaathi opuro mukina woohittittimiheya.
Nto nyuwo mwalattuliwa orowa oniirani, mukilaathiki opuro woohittittimiheya. 
Siiso, okathi onrwaawe ole oolattunleni, onoowiirelani wiira: "Mpatthani, murweeke ohoolo nno."
Siiso nyuwo munoottittimiheya ohoolo wa atthu ootheene anlya ni nyuwo. 
Nto ootheene ale aniisinnuwiha, anooyevihiwa, nave ale aniiyeviha anoottittimihiwa.
Yesu aahimuleela-tho ole aamulattunle wiira:
— Nyuwo mwatthokiha yoolya anyu ya othana wala ya ohiyu, muhaalattuleke axipatthani anyu paahi, hata axinna anyu wala anamwaattamanani anyu athaaciri, wiira awo ehoottikiheryeni yoolattulelakani yoolya aya, mwiira siiso, otthuveliwa wanyu ti weiwo.
Nto, mwakhalana niira nanyu, mwaalattuleke atthu oohaawa, amasikhini, atthu oorakala ni atthu oohoona.
Wa nyuwo enrowa okhala etthu yooreera, okhala wiira awo kharina etthu yoowoottikiheryani, nave nyuwo munootthuveliwa okathi onrowaaya ohihimuwa anaxariya.
Opatthani wa Khole ni Ekonya
Emakhuwa
Khole ni Ekonya yaahipakana opatthani.
Awo yaanithweelasa vamosa. Yaanilyasa vamosa. 
Itthu soothene yiira vamosa.
Nihiku nimoha, Ekonya yaahitepa owereiwa enahala vakhaani okhwa.
Ekonya vaawehaaya otepa owereiwa yaahirowa wakhulukana, khuleeliwa wiira: "Mwaatthunaka ovona mukhuure enama ya khole."
Ekonya vaiwalaaya yaahitepa oriipiwa murima. Ehinoona-tho makhalelo makina oowiira vahikhanle omukhuura Khole, mpatthani aya.
Khole vaavinyal'awe orowaka omuxikurya mpatthani awe, Ekonya yaahimukuxa Khole ottuli, emurowanaka mmuro vatthiyani voowiixa.
Ekonya yaahiira: "Mukulukhana ookileela wiira kaatthunaka ovona, kihaana wookhuurani, mpatthani."
Khole aahaakhula iiraka: "Nnaari mpatthani, muhikikhuure, miyo kootepa oyeva. Mukilipelele vakhaani kinrowa owiitthana apiipi. Awo khareere wunnuwa okivikana miyo."
Vano Ekonya yaahiira: "Ari woowi apip'inyu awo?" Khole aahiira: "Awo ari ota, mwiiri ole vale." Nto Ekonya yaahiira: "Mwaarowele wiira miyo kaakhuure."
Khole owo aahitupha ottuli iwo wa Ekonya orowaka ota, aahitthimakela owela mmwirini, okhala memmo. Ekonya yaahimulipelela. Ehinamoona Khole orwaaka. 
Nno waari omala w'opatthani.
Eri Vaavi?
Emakhuwa
Enenele eri vaavi?
Ekhoropa eri vaavi?
Nikhule nri vaavi?
Mwapalame ori vaavi?
Nakhwiitti ori vaavi?
Kwaatu ori woowi?
Mwalyakhu ori vaavi?
Mwalapwa ori vaavi?
Ekuluwe eri vaavi?
Epuri eri vaavi?
Neema Onthuma Nliinya
Emakhuwa
Ola ti Neema.
Neema onoottottha.
Neema onttottha esaaya.
Neema onttottha ni nliinya.
Nliinya noomala.
Neema onniphavela othuma nliinya.
Omphavela musurukhu wiira athume.
Owo onrowa ophwanya woowi musurukhu?
Neema onweha mwiri.
Mwiri owo ori vakhiviru.
Mwiiri owo ohiima mihokorokho.
Mihokorokho saya paphaya.
Paphaya osiva.
Neema ookuxa mwiri.
Neema onimurukula paphaya onamuttotta.
Neema onrowa opasari.
Owo oomukuxa paphaya onarowa opasari.
Owo omphavela omutumiha paphaya.
Mutthu onimoona paphaya.
Mutthu onimuthuma paphaya.
Owo oninvaha musurukhu Neema.
Neema onimutumiha paphaya munci-ene.
Musurukhu owo onrowa othumela nliinya.
Opasari weiwo ohoona enika.
Owo ohithuma enika.
Opasari weiwo ohoona ixuwaari.
Owo ohithuma ixuwaari.
Opasari weiwo ohoona ekaaxa.
Owo ohithuma ekaaxa.
Opasari weiwo ohoona iphaawu.
Owo ohithuma iphaawu.
Neema aahimoona mutthu opasari weiwo.
Mutthu owo aatumiha nliinya.
Neema aahithuma nliinya.
Neema ookhalana nliinya.
Neema ootteeliwa murima.
Ni nliinya nlo owo onrowa omaliha ottottha esaaya.
Onthamwene wa Nipapariya ni Nakehi
Emakhuwa
Nihiku nimosa, Nakehi ni mwaar'awe yaahirowa omuxikurya Nipapariya.
Atthu awo vaaphiyalyaya yaahaakheliwa saana.
Ntoko yoolimalela y'ephattu, yaahieveliwa mulyakhu.
Yaahilyasa vamosa ootheene aya.
Esumana ekina, nave Nipapariya aahirowa ni mwaar'awe omuxikurya nthamwene awe Nakehi.
Vaaphiyalyaya, Nakehi khiyaamphwannye.
Owo aaronwe oreya miraakho sawe wiira ohophe ekhwali.
Nakehi vaatthikenlyawe owaani, aahimoona nthamwene awe. 
Owo aahitteeliwa murima.
Vano, owo aahirowa opuro waapeya amwaar'awe.
Aaphwannye yaapeyaka epwiri wiira yaavahe aletto aya.
Okhala wiira murakho awe aareiye nipuro naarenle ekhwali owo aahipittula mwaapu, epwiri eyeeheya.
Evaanelaka siiso, ni mwappathani awe.
Nakehi aahiiwa ekhwali yinlaka, yaathoonyerya wiira yohomphwa.
Tthiri ekhwali yaahihomphwa vamuraakhoni.
Naanaanoru aahikuxa mwaalo awe, ohererya muyuununi onarowa.
Aahitthimakela, khophwanya ekhwali ehomphwale-ene, ntoko suupuwenlyawe.
Owo aahiphattela ekhwali othukumelaka, aahitaphula vamurookhoni, ovarenleene mmatatan ohiivale.
Ntata nikina aakunxe maace.
Aahivenya orowaka owaani, otteeliwe-ene murima,
Nto okhala wiira owo aawanre tooto, mwaalo wiira othikilaka musako wa tooto vakhaanivakhaani.
Nakehi aanitthapa mwaha wotteeliwa murima, orowaka owannyawe.
Ophiyakaru mmukwipini woowannyawe, musako waahiikittheya. 
Nto tooto awe aahimorela vathi atthu emoonaka.
Vano okathi waaphavelawe onvarela tooto, ekhwali yaahimusonyowa evava.
Nave maace yaahimorela vathi ephweeya othene.
Nakehi ni mwaar'awe yaahuuliwa muru vanciene.
Weemaleloni, yaahikhupeliwa ephwiri yeele yaayehiwe, ererya vamosa n'aletto aya.
Apwiya ti Mukukhula Aka
Emakhuwa
Apwiya ti mukukhula aka; khiivo enrowa okithowaka.
Awo annikihoola mapuro ari munyepu.
Annikihoola mapuro ari maasi oowuuraamela.
Awo annivaha ikuru okumi aka.
Mwaha wa nsina naya annikihoola iphiro sa exariya.
Hata miyo kiviraka mapuro oowoopiha okhwa, nkinoova etthu yootakhala, okhala wiira nyuwo muri ni miyo.
Owerya wanyu ni ekopo anyu sinnikikurunuxa murima.
Nyuwo munnikilokiherya yoolya ohoolo wa awanani aka.
Munnikittikitthela makhura mmuru, nave aasareya mukahini mwaka enayeeheya.
Veekeekhayi sooreera ni oreera murima sinookihoola mahiku ootheene a ekumi aka.
Nave kinookhala mpaani mwa Apwiya mahiku manci-ene.
Owiitho
Emakhuwa
Maitho
Mayaru
Eyano
Ephula
Nttere
Maino
Nlumi
Malaku
Makhwikwi
Ikharari
Ovaanyihana wa Namanriya ni Namarokolo
Emakhuwa
Nihiku nimosa, Namanriya ni Namarokolo, yaahivaanyihana otthimakasa wiira emoone aarowa oxintta.
Namarokolo aahaakhulela khohimya wiira: "Nyuwo muneetta.....,,,,mmnnnnn vvc vakhaanivakhani, muhimyaka wiira: 'Miyo keetta ni nla, ni nla kinoophiya, miyo karowa ni nla, ni nla nikina nkimphiya.' 
Kinimoohiyana ottai-wene, khamunrowa okiphwanya."
Saahilattuliwa inama sinciene, sikhala okhomoni.
Namanriya ni Namarokolo yaahipacerya otthimakasa.
Namanriya aahitupha oitthukwelela vamwiilani wa Namarokolo.
Namarokolo vaatthimakasawe, inama sootheene saanitheya soopaka ikuphi, sinyakulaka vanci-ene, mwaha wa Namanriya aari vamwiilani wa Namarokolo.
Namarokolo vaaiwawe onyakuliwa, aaheemela khokilaathi. 
Namanriya aahihimya wiira: "Muhikikalaathele, miyo kiphin'ye khalayi."
Namarokolo aahitikinihiwa, khotthikela-tho otthimakasa.
Ohalaka vakhaani ophiya okhomoni, inama saanoopa ikuphi, ikhuwelaka vaamoonalyaya Namanriya nlelo oriene vamwiilani. 
Namarokolo vaiwalyawe aanyiherya wiira Namanriya aahiphiya.
Vaaphiyalyawe okhomoni, Namanriya aahiira: "Muhikikalaathele. Miyo kiphin'ye khalayi va."
Nto Namarokolo khatthunne weemela-vo.
Owo aahitthyawa, nave Namanriya aahihala wiira otthuveliwe. Namarokolo aahiyeleela.
Yesu Onxuttiha Ovekela
Tiith'ahu, muriwiirimu, nsina nanyu nivuwihiwe.
Omwene anyu orwe, otthuna wanyu
wiireye, siiso vathiva ntoko wiirimu.
Munivahe olelo yooly'ahu yakhula nihiku.
Munilevelele soottheka sahu, ntoko hiyo nnaalevelaahu ale annitthekela.
Muhinihiye omora neehereryiwaka, nto munoopole sootakhala.
Okhala wira wawinyu omwene, ni owerya ni nttittimiho, mahiku othene. 
Ameni.
Erutthu
Inawu
Metto
Makutha
Eyuunu
Erukulu
Etthirima
Matata
Miyoono
Ikookhuno
Muru
