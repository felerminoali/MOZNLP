Tindzimi tikweni la Musambiki
Xin’we ka lesvikombisaka vufundzi ra Musambiki i kutala ni kuhambanahambana ka tindzimi ni mikhuva ya mahanyela.
Tikweni leli kukumeka tindzimi tinyingi, letilumbaka mixaka yohambanahambana, kufana ni:
rixaka ra Kongu-Kordofaniyana (tindzimi ta Bantu/tindzimi ta Musambiki);
rixaka ra Indowuropa (Xiputukezi, Xinghiza ni Xifaransa); rixaka ra Indohariyana (Xigujarati, Xiurdu, Xihindu ni Ximemane) (Lopes 1998);
rixaka ra Indiaziyatika (Xiharabi) ni tindzimi ta vumbevhehve (lirimi la vumbevhehve la Musambiki).
Kunghena ka mintlawa ya varhurhatiko, lava kutala ka vona anga vaxavisi, lava vatumbulukakamatikweni ya Afrika (Nixjeriya, Republika Demokratka la Kongu, Rwanda, Burundi) ni lavatumbulukaka matikweni ya Aziya (Indiya, Pakixtamwu, Libanu, Bangaladexji), nivakuta hi le Xina, sviyengetela vufuwi ra tindzimi, mikhuva ni mahanyela ya Musambiki.
Tindzimi ta Bantu ta Musambiki hi tona tinga ni ntsengo wukulu wa vavulavuli tikweni, tivulavuliwa hi kusuhi ni 81.1% wa vahanyitiko (Huvo ya Vukambisisi ra Tinhlayu Tikweni,INE 2019).
Eka ta Vunjondzisi, tindzimi ta Bantu titirhisiwa ka Makungu ya Kujondzisa hi Tindzimi Timbirhi, ka tijondzo ta xiyenge xosungula ni le maunivhersidadi (kufana ni ka Kursu la Tijondzo letikulu ta Vujondzisi ra Tindzimi ta Bantu, a Universidade Eduardo Mondlane)
UniMaputo; UniSave; UniPúnguè; UniLicungo e UniRovuma.
Xiputukezi hi xona lirimi la ximfumu tikweni, Lirimi leli livulavuliwa hi 47.3% wa vanhu tikweni hinkwalu, laha 16.5% valivulavulaka tani lirimi la mapsaliwa, kuve 28.8% valivulavula tani lirimi la vumbirhi (INE 2019)
EMusambiki kuni kuhambana svinene ka mativiwela ni mavulavulela ya Xiputukezi
Tijondzojo toyelana ni Xiputukezi aMusambiki tikombisa lesvaku lirimi leli lile nkarini wakucinca matshamela ya lona, hikola ka nkumanu ni tindzimi ta xinto ta Musambiki. 
Xigujarati, Xiurdu, Xihindu ni Ximemane i tindzimi ta vambe, letivulavuliwaka hi varhurhatiko.  Tindzimi leti tivulavuliwa ngopfungopfu hi mintlawa yitsongo, tindhaweni titsongo, nakona atitirhisiwi ka mintirho ya Vujondzisi, leyifambisiwaka hi Mfumu.
Xiharabi, hambilesvi xivulavuliwaka tikweni, xitirhisiwa ntsena ka mintirho ya Vukhongeli, kujondziseni ka Khorani amamexkita, mamadrasa kumbe svikolweni lesvi svingalumbeki Mfumu.
Tindzimi ta vumbheveve ta Musambiki titirhisiwa ka xigava xa kusungula xa vujondzisi (svikola svoyamukela vajondzi vokarhi, Kujondzisa hi Tindzimi Timbirhi), svikolweni sva vujondzisi ra vajondzisi va xigava xa kusungula ni vujondzisi ra lavakulu, ni ka Kursu la Tijondzo letikulu ta Vujondzisi ra Tindzimi ta Vumbheveve, lerilandziwaka aUnivhersidadi Eduardo Mondlane
Hi vugamu,tindzimi ta Xinghiza ni Xifaransa tikumeka ndzeni ka tijondzo ta xigava xa vumbirhi ni letikulu.
Xinghiza xiya mahlweni hi kuvulavuliwa svikolweni ni le tindhaweni ta mintirho leyikalaka yingalumbi Mfumu.
Tindzimi ta rixakana ra Bantu ta tiko la Musambiki
Tindzimi ta Musambiki tiyaviwa hi mune wa miganga, etikweni hinkwalu (G, P, N, S) ni ntlhanu wa mintlawa ni yinharhu, mayelanu ni mayavela ya Guthrie (1967-1971). Mintlawa hi leyi:
Muganga wa G, Ntlawa G40 (Xiswayili); Muganga wa P, Ntlawa P20 (Xiyawu) ni Ntlawa P30 (Xikhuwa-Elomwe); Muganga wa N, Ntlawa N30 (Xiewa-Xinyanja) ni Ntlawa N40 (Xinsenga-Xisena); ni Muganga wa S, Ntlawa S10 (Xishona), Ntlawa S50 (Xitswa-Xironga) ni Ntlawa S60 (Xicopi) (akucuvukiwi Mapa wa 5):
Vuxopaxopi ra tindzimi ta Musambiki lerilandziweke kusukela ka lembe la 1975, kufika namuntlha, rikombisa lesvaku akuna ntwananu mayelanu ni ntsengo wa tindzimi ta xinto, letivulavuliwaka etikweni. 
Tinhlayu tikombisa lesvaku Musambiki kuni kusukela 8 kufika 44 wa tindzimi ta ntumbuluku.
Hambilesvo, ntiyiso yoyala kukanetiwa hi leyi yaku, kutala ka tindzimi ta Musambiki ti ni marin’wana2 manyingi svinene.
Kwadrunkombiso la 3 likombisa tindzimi letivulavuliwaka Musumbiki, mayelanu ni madadu ya Huvo ya Vukambisisi ra Tinhlayu Tikweni (2019).
Kuvoneka lesvaku Kwadrunkombiso rikombisa ntsena tindzimi ta nhlayu yitsongo ni nhlayu yikulu ya vavulavuli, tindzimi ta matiko ya vambe, tindzimi letingativiweke.
Tin’wani tindzimi ta Musambiki tivulavuliwa matikweni ya vuvundzamani, tani hi Tanzaniya, Malawi, Zambiya, Zimbabwe, Afrika Dzonga ni le Eswathini.
Vutongi ra tindzimi etikweni la Musambiki
Hambilsevi kukalaka mukhwepha lowu wuvekisaka matongela ni matirhisela ya tindzimi ta Musambiki, kuni minawu ni madeklarasanwu mavulavulaka hi vutongi ra tindzimi, lesvipfumelelaka kutwisisa xiyimu kumbe xitatutu, matirhisiwela ni lisima leli linyikiwaka lirimi lihi na lihi tikweni
Loko hilandza matimu, Xiputukezi hi xona lirimi la ximfumu aMusambiki, kusukela nkarhi wa vukolonyi, hambilesvi tindzimi ta tiko ta Musambiki angatona tivulavuliwaka hi ntalu ni kutirhisiwa mahanyeleni ya ntoloveto ya vanatiko
Vumbiwo ra Republika la Musambiki la lembe la 1990, kungheneni ka mafumela ya kuxixima, vayakitiko ni ntalu wa mapartidu svifunge matimu ya kunyika lisima ni kutirhisiwa ka tindzimi ta Musambiki, ndzhaku ka malembe manyingi ya kuchipisiwa, angave nkarhini wa vukolonyi kumbe ndzhaku ka nkhululeko. 
Vumbiwo ra Republika la Musambiki la svosvi, tani hi la 1990, liveka lesvaku “Mfumu wuvekela lisima tindzimi ta tiko tani ndzhaka ya mikhuva ya mahanyela ni ya vujondzisi, nakona Mfumu wukucetela kuva kuyiwa mahlweni hi kuva titirhisiwa tani tindzimi leti tihitiselaka vuhina” (Ndzimana ya 9 ya Vumbiwo ra Republika la Musambiki 2004:3), nakona, “lirimi la Xiputukezi hi lona la ximfumu aRepublika la Musambiki” (Ndzimana ya 10 ya Vumbiwo ra Republika la Musambiki 2004:3)
Vumbiwo ra Republika la Musambiki la 1990 hi rona risunguleke kupfumelela kutirhisa tindzimi ta Musambiki eka mintihro ya Vujondzisi, hikola ka makungu ya kujondza kuhlaya ni kutsala hi tlhelo la vavasati ni hi kulandza Makungu ya Kujondzisa hi Tindzimi Timbirhi, tikweni - PEBIMO (1993-1997).
Vumbiwo ra Republika la Musambiki lerimpsha, ra 2004, rinyike nseketelo wa nawu, kunghenisa tindzimi ta tiko ka mintirho ya Vujondzi tikweni, hikolaho ka Makungu ya Kujondzisa hi Tindzimi Timbirhi, lesvi svihumeleleke nkarhini lowu kuyendliweke ntirho wa kucinca tijondzo ta xigava xosungula xa vujondzisi, hi 2003
Makungu lawa masungule tani nkunguringeto la kuhangalasa vujondzi lotirhisa tindzimi timbirhi (2004–2017)
Hi 2018, tindzimi ta tiko tinghenisiwe hi ximfumu ka Nawu wa ta Vujondzisi, tani tindzimi ta vujondzisi ni vujondzi ka Makungu ya Kujondzisa hi Tindzimi Timbirhi, ka svigava svosungula sva tijondzo.
Nakona, kutirhisa tindzimi ta tiko kakuceteliwa tindhaweni tin’wani, kufana ni ka mintirho ya kuhaxa mahungu (tani hi, Radu Musambiki, Maradu ya Muganga, Televizamwu la Musambiki), mintirho ya vutongi ni vufumi ra muganga (kufana ni: tihuvu ta Svifundzankulu ni ta maDoropa), hambilesvi tikalaka tingase tirhisiwa hikuhetelela ka tihuvu ta maDoropa.
Mintirhweni ya ta vukhongeli, tindzimi ta tiko titirhisiwa svinene,ngopfungopfu tinkerekeni ta katolika ni ta xiprotextanti.
Xilesvo, kuvoniwa lesvaku tikweni kahalaveka matongela lawa makucetelaka, hakunene, “kuya mahlweni hi kutirhisa” tindzimi ta tiko etindhaweni tohambanahambana ta mintirho ya Mfumu ni leyi yokala yingari ya Mfumu, akuva kuhluvukisiwa yimpfa, ntumbuluku ni rifuwo ra vanatiko.
Hi xihi xiyimu xa tindzimi ndzeni ka mintirho ya Vujondzisi?
Hilaha kuvuliweke hakona, tindzimi ta tiko tisungule kutirhisiwa ka Vujondzisi kusukela malembe ya 90. 
Ndzhaku ka lesvo, akulandziwa politka leli alitichipisa, ni kungakuceteli kutitirhisa.
Vakolonyi, hi ndlela ya kutichipisa, avaticha “tindzimi ta timbzana”, “xilandi” kumbe “svirin’wana”.
Xiputukezi hi xona axikhomiwa tani lirimi, letin’wana ativoniwa tani “svirin’wana”.
Hi ndlela leyi, kunyikiwe xivangu ni lisima lirimi ni mikhuva ya mahanyela ya xiputukezi, lesviyendleke kuva kuchipisiwa ni kumiyeta mitumbuluku ni tindzimi ta tiko.
Ndzeni ka makungu ya kutluleta nhluvuku ni kuyan’welisa vanatiko mikhuva ya mahanyela ya xiputukezi, hi 1926, mfumu wa vukolonyi wupfale mintirho hinkwayu ya timisawu ni kutluleta nhluvuku leyi ayingali ya vukhongeli. Hi lembe la 1940, mfumu wa vukolonyi wurhwexe nkereke ya Katolika kululamisa mintirho ya vujondzisi ra vanatiko (vujondzisi rochipa, ni kudapitariwa).
Vujondzisi lero arikongoma kucinca mayanakanyela ya vana va tiko.
Vana va tiko avasindziseka kutshika mahanyela lawa amachiwa “vutomi kumbe mahanyela ya khwati”, se vayan’wa “vutomi kumbe mahanyela ya nhluvuku” ra le mpelajambu ka misava, hikola ka kujondza lirimi ni mikhuva ya mahanyela ya xiputukezi ni tinhlayu tosungula. 
Xilesvo, timisawu ta Katolika atitirhisa “tindzimi ta tiko” ntsena kukahlulisa “kutluleta mikhuva ya mahanyela” ya xiputukezi ni kuhundzula vahanyitiko kuva vakhongela nkereke ya Katolika.
Majondzisela lawa amahambanile ni lawa ya ximfumu, laha akutirhisiwa ntsena Xiputukezi, na makongoma vana va maputukezi, valatu ni vasimiladu.
Nakona, nkameni wa vukolonyi, kuve ni svikole sva misawu Suwisa, nkereke ya xiprotextanti leyi yisimekiweke Musambiki hi 1880, Nkereke leyi yifambise mintirho ya Vujondzisi hi lirimi la Xitsonga (Xichangana).
Majondzisela lawa amatlakusa vumunhu ra vajondzi, kuhambana ni mayendlela ya makungu ya kuyan’welisa mikhuva ya mahanyela ya xiputukezi, lawa amalandziwa hi vaputukezi.
Ndzhaku ka nkhululeko, svintlhontlho sva mafambisela ya tiko, leli alifumiwa hi FRELIMO, asvilandza mayanakanyela yaku “tiko ni tiko lifanele kuva ni lirimi lin’we”, lesviyendleke kuva kuyanakanyiwa lesvaku akufaneliwa kuve kuyakiwa tiko hi kutirhisa lirimi lin’we ntsena.
Akukholwiwa lesvaku nhluvuku wa tiko awukombela kuva ntwananu wa vana va tiko wuvumbiwa hi lirimi lin’we – Xiputukezi.
Ndzeni ka mayendlomayanakanyela lawa, akupimisiwa lesvaku asvingatakoteka kuyaka tiko na kutirhisiwa tindzimi ta tiko. Xilesvo, Xiputukezi aarixona lirimi lokala tlhelo atikweni. 
Hikokolaho, Xiputukezi xihlawuliwile xitlhela xisimekiwa lirimi la ximfumu ni la ntwananu wa tiko. 
Asvingakuceteliwi kutirhisa tindzimi ta tiko, nakona, kuzamiwe kuva tisuvisiwa hikusa akuyanakanyiwa lesvaku kutirhisa tindzimi leti asvitakucetela vuhlawularixaka ni vuhlawulamiganga, se sviveka nghozini ntwananu wa tiko.
Ka mintirho ya Vujondzisi, kukhataleliwe svinene kunyika lisima lirimi la Xiputukezi ntsena.
Asvikolweni sva kusungula, lesviyakiweke migangeni yochunsiwa (1964-1974), aKabudelgadu ni le Niyasa, asviseketela kujondzisa hi Xiputukezi, nakona ka svona asvitsimbisiwa kutirhisa tindzimi ta Musambiki (Ngunga 2011). 
Mpalwa wa vujondzisi ra xitshungu ni kuhelisa kungakoti kuhlaya ni kutsala (93%, hi 1980), lowu wuyendliweke tikweni, ndzhaku ka nkhululeko, wukulise lisima la lirimi la Xiputukezi, hambilesvi alivulavuliwa ntsena hi 24% wa vanhu (1.2% tani lirimi la mapsaliwa, 23.2 tani lirimi la vumbirhi, tani hi kuvula ka Balisa la 1980). 
Hi kulandza mayanakanyela ya nkarhi lowuya, mintirho ya Vujondzisi, leyisimekiweke hi 1983, yinyike lisima kutirhisa Xiputukezi tani ndlela ya vujondzisi ra “n’wanatiko mumpsha”, lweyi akunyimeliwa kuva ahluvula tiko hi vutivi.
Hi laha kuvonekaka ha kona, hi nkarhi woleha svinene, tindzimi ta Musambiki tichipisiwile ni kuhlawuliwa ndzeni ka mintirho ya Vujondzisi.
Kambe, tijondzo letilandziweke hi malembe ya 90, ngopfungopfu ha Huvo ya Kuhluvukisa Vujondzisi Tikweni (INDE), tikombisile lesvaku, ka mintirho ya Vujondzisi, ntsengo wa vajondzi lava vofeyila, vorepitira ni votsukula xikolwe awuli wukulu svinene, ngopfungopfu ka xigava xosungula.
Tijondzo leti tikombisile, nakona, lesvaku kutirhisa Xiputukezi tani ndlela ya yin’we ya vujondzisi ni kutirhisa mabuku yokala kufambelana ni mahanyela ya vajondzi aali svona svivangelo svikulu sva svirhalanganya ndzeni ka Vujondzi ra xigava xosungula aMusambiki.
Svivangelo lesvi svisusumete landzelelo wa kuringeta vujondzisi hi tindzimi ta Musambiki, mintirho ya Vujondzi, tani hi laha kuhlawuteliwaka hakona ka xiyengana lexilandzelaka.
Mintirho ya kujondza kuhlaya ni kutsala hi tlhelo la vavasati, PEBIMO ni masungulu ya Kujondzisa hi Tindzimi Timbirhi aMusambiki
Kutirhisa ka tindzimi ta Musambiki ka mintirho ya Vujondzisi kulandzeliwe hi tsalwa ra nhlengeletanudokadokisanu ya kusungula ya kutwanisa matsalela ya tindzimi ta Musambiki, hi 1989, ntirho lowululamisiweke ha Nukleyo ya Vujondzi ra Tindzimi ta Musambiki (NELIMO). 
Ka svin’wani ni svin’wani, tsalwa leli lilelete kutirhisa tindzimi ta tiko kujondziseni.
Hi kuyelana ni kuvula ka NELIMO, ni kuvona svirhanganya emihandzweni ya vujondzisi, ka xigava xosungula, Huvo ya Kuhluvukisa Vujondzisi Tikweni (INDE) ni vatirhisani va yona vale handle ka tiko valandze makunguringeto manyingi, kuvona mivuyelo ya kutirhisa tindzimi ta Musamiki kujondziseni. 
Kusukela 1990 kufika 1997, Huvo ya Kuhluvukisa Vujondzisi Tikweni yiringete kulandza makungu ya kujondzisa kuhlaya ni kutsala hi tlhelo la vavasati hi tindzimi ta Musambiki (Xikhuwa, Xisena, Xindawu ni Xichangana), aNampula, Sofala ni kaGaza.
Aali vujondzisi ra matshamela ya kucinca lirimi la xinto kuya ka la Xiputukezi, tani lirimi la vumirhi.  
Vavutiseliwa vavule lesvaku handle ka kutiyisa kutiva kuhlaya ni kutsala hi Xisena, kujondza kuhlaya ni kutsala kupfunetelile vujondzi ra Xiputukezi (Benson 1997)
Ndzeni ka makungu ya Vujondzisi ra xiyenge xa kusungula, Huvo ya Kuhluvukisa Vujondzisi Tikweni yilandze Makungu ya Kujondzisa hi Tindzimi Timbirhi (mativiwaka ngopfu hi lesvaku i PEBIMO), kusukela 1993 kuyafika 1997. 
Eka nlandzelelo lowu, kutirhisiwe tindzimi ta tiko ni Xiputukezi kujondziseni ka mune wa maturma, kaGaza (Xichangana– Xiputukezi) ni Tete (Xinyanja–Xiputukezi). 
Makungu lawa malandze mayendlela ya kucinca lirimi (ahivoneni Xifanisu xa 1), laha ka makalasi yosungula (la 1la, la 2rhi ni la 3rhu), kujondziseni ka kuhlaya, kutsala ni Matematka, akutirhisiwa lirimi la mapsaliwa.
Xiputukezi xovulavuliwa ntsena xinghenisiwe ka kalasi la 2rhi, se akuhlaya ni kutsala hi Xiputukezi svisunguliwe ka kalasi la 3rhu. 
Kucinca lirimi kuhumelele ka kalasi la 4ne, laha Xiputukezi xindzulukeke lirimi la vujondzi ni vujondzisi, kambe lirimi la mapsaliwa aliya mahlweni hi kujondzisiwa tani xijondzo kuyafika ka kalasi la 5nu (Benson 1997).
Kulandza makungu ya PEBIMO kupumbe ntsengo wa vajondzi votsukula xikolwe,kukhwelise tinhlayu ta mihandzu leyinene ka maturma ya vujondzisi rotirhisa tindzimi timbirhi, kuhambana ni lesvihumeleleke ka vujondzisi rophirhwana, lotirhisa ntsena lirimi la Xiputukezi, ra makungu ya vujondzi hi lirimi lin’we, lawa amalandziwa ndzeni ka svikolwe svosvasvin’we. 
Nakona, vajondzi va PEBIMO avakota kuhlaya ni kutsala hi lirimi la vumbirhi, ni hi lirimi la mapsaliwa, lesvi svitsakiseke vapsali va vajondzi ni vahanhi va miganga leyi asvikumeka kona svikolwe lesviya.
Mihandzu leyinene ya Makungu ya kujondza kuhlaya ni kutsala hi tlhelo la vavasati hi tindzimi timbirhi ni ya PEBIMO yipfunetele mintlhanganu ya seketela vumunhu ni ntsindza wa vutivi kususumeta kunghenisa tindzimi ta Musambiki ka mintirho ya Vujondzisi, ndzeni ka kucinca tijondzo ta xigava xosungula xa vujondzisi.
Xilesvo, hi lembe la 2003 kutumbuluke makungu ya kucinca lirimi hi kulandza matshamela ya vuhlayisi (akuvoniwe Xifanisu xa 2), lawa malandziweke ha Huvo ya Kuhluvukisa Vujondzisi Tikweni, kusukeka 2004.  Ka malembe lawa malandzeleke, vahanyitiko vayamukele vujondzisi leri hi matimba lamakulu, lesvi svisindziseke kunghenisiwa ka Makungu ya Kujondzisa hi Tindzimi Timbirhi ka madzana ya svikolwe tikweni. 
Minkarhi yinyingi, svikolwe svisungulile kujondzisa hi tindzimi timbirhi nasvingasechunsiwa ha Huvo ya Kuhluvukisa Vujondzisi Tikweni.
Mixaka ya manghenisela ya tindzimi ta Musambiki ni mafambisela ya makungu ya Kujondzisa hi Tindzimi Timbirhi
Mayelanu ni nongoloko wa tijondzo wa kunghenisiwa ka tindzimi ta Musambiki ka Vujondzisi ni Vujondzi, kuve ni sviyenge svinharhu (INDE/MINED 2003:112):
Makungu ya Kujondzisa hi Tindzimi Timbirhi (lirimi la mapsaliwa) ni Xiputukezi (lirimi la vumbirhi):
lirimi la mapsaliwa litirhisiwa tani la vujondzisi/vujondzi ka makalasi manharhu ya kusungula (la 1la, la 2rhi ni la 3rhu), se, lirimi la vumbirhi lijondzisiwa tani xijondzo xovulavuliwa ntsena, lisungula kuhlayiwa ni kutsaliwa kusukela ka kalasi la 3rhu, na kulandziwa vulondzovoti ra vusvikoti ka lirimi la mapsaliwa ka kuhlaya ni kutsala, hi lirimi la vumbirhi;
Makungu ya vujondzisi hi lirimi lin’we (Xiputukezi tani lirimi la vumbirhi) na kutirhisiwa lirimi la mapsaliwa tani xipfunetelo/xib’unyetelo: 
kusunguleni ka kalasi la 4ne, kucinciwa lirimi la vujondzisi/vujondzi (lirimi la mapsaliwa) se kuyiwa ka la vumbirhi, kolaho, vujondzisi rifambisiwa hi lirimi la vumbirhi (kusukela ka kalasi la 4ne, kufika ka la vunthlanu na mbirhi), vujondzisi leri ripfuneteliwa hi kutirhisa lirimi la mapsaliwa (kunabzalisa minhlamuselo leyi ya kukarhata ya Matematka, Ntivontumbuluku ni Ntivomahanyisanela),Laha lirimi la mapsaliwa lijondzisiwa tani hi xin’we ka svijondzo;
Makungu ya vujondzisi rotirhisa lirimi la Xiputukezi ntsena (lirimi la vumbirhi): 
kutirhisiwa lirimi la vumbirhi tani lirimi la vujondzisi/vujondzi, lirimi la mapsaliwa lijondzisiwa tani xijondzo, nasvingahayendleka kuva litirhisiwa kupfunetela kujondzisa/kujondza lirimi la vumbirhi hi kutirhisa majondzisela yoyala kupatsela tindzimi.
Hi ndlela leyi, kusukela ka Makungu ya Kuhaxa Vujondzi hi Tindzimi Timbirhi, kunyimeliwa kuva macincela ya lirimi mafambisiwa hi ndlela leyi: (MINEDH 2019:23):
Lirimi la mapsaliwa tani lirimi la vujondzisi (landzelelanu wosungula: Kalasi la 1la kufika ka la 3rhu):
Kalasi la 1la kufika ka la 2rhi:
Vujondzisi ra Matematka ni ra lirimi la mapsaliwa hi lirimi la mapsaliwa;
Vujondzisi ra Xiputukezi;
Vujondzisi ra Mintoloveto yotiyisa miri, hi lirimi la mapsaliwa.
Kucinca ka lirimi la mapsaliwa, ka vujondzi ra Mintoloveto yotiyisa miri, hi lirimi la vumbirhi, kusukela ka kalasi la 3rhu;
Lirimi la mapsaliwa tani lirimi la vujondzisi ni kucinca lirimi hi kutsongokutsongo (landzelelanu wa wumbirhi: Kalasi la 4ne ka kalasi la vuntlhanu na lin’we):
Vujondzisi ra vutivi ra Ntivontumbuluku, hi lirimi la mapsaliwa;
Vujondzisi ra Ntivomahanyisanela, hi lirimi la mapsaliwa;
Vujondzisi ra lirimi la mapsaliwa;
Vujondzisi ra Wudorowi ni mintirho ya mavoko, hi lirimi la mapsaliwa;
Vujondzisi ra Mintoloveto yotiyisa miri, hi lirimi la vumbirhi;
Kucinca ka lirimi la mapsaliwa kuya ka lirimi la vumbirhi ka vujondzisi ra Matematka, kusukela ka kalasi la 4ne.
Vujondzisi ra Ntivomahanyisanela, hi lirimi la mapsaliwa;
Vujondzisi ra lirimi la mapsaliwa;
Vujondzisi ra Wudorowi ni mintirho ya mavoko, hi lirimi la mapsaliwa;
Vujondzisi ra Mintoloveto yotiyisa miri, hi lirimi la vumbirhi;
Vujondzisi ra Matematka, hi lirimi la vumbirhi;
Vujondzisi ra Xiputukezi;
Kucinca ka lirimi la mapsaliwa kuya ka lirimi la vumbirhi ka vujondzisi ra Ntivontumbuluku.
Vujondzisi ra lirimi la mapsaliwa;
Vujondzisi ra Mintoloveto yotiyisa miri, hi lirimi la vumbirhi;
Vujondzisi ra Matematka, hi lirimi la vumbirhi;
Vujondzisi ra Xiputukezi;
Vujondzisi ra Ntivontumbuluku, hi lirimi la vumbirhi;
Kucinca ka lirimi la mapsaliwa kuya ka lirimi la vumbirhi ka vujondzisi ra ntivomahanyisanela;
Kucinca ka lirimi la mapsaliwa kuya ka lirimi la vumbirhi ka vujondzisi ra Wudorowi ni mintirho ya mavoko.
Nkongometo wa kucinca lirimi hi kutsongokutsongo i kuva vajondzi vave ni nkarhi wa kuwupfisa vutivi ra tindzimi ha timbirhi, kuva vatitirhisa hi kuringanana vujondzeni ra vona.
Hayini kunghenisiwa Kujondzisa hi Tindzimi Timbirhi etikweni? Hi wihi nkongometo wa svona?
Vujondzi hi Tindzimi Timbirhi i makungu lawa maringetaka kuhelisa kuhambana ka timfanelo, mihandzu yinene ni mahanyisanela yolulama minukelweni leyi kunga ni tindzimi tinyingi ni mikhuva ya mahanyela yohambanahambana, tani hi tiko la Musambiki
Hambilesvi Xiputukezi xinga lirimi la ximfumu, madadu ya INE (2019) makombisa lesvaku kusuhi ni 81.1% wa vahanyitiko va Musambiki vahanya vutomi ra vona na vatirhisa tindzimi ta tiko ntsena.
Kukumbeteliwa lesvaku ndzeni ka vanhu lavanga ni ntanga yonghena xikolweni (ntlhanu kufika ntlhanu wa malembe ni mune), ndzeni ka 4.450.647 wa vanhu, tikweni hinkwalu, ntsena 15.3% wa vona hi lava vavulavulaka Xiputukezi tani lirimi la mapsaliwa, 26.6% vavulavula Xiputukezi tani lirimi la vumbirhi (MINEDH 2019).
Xilesvo, 73.9% wa vanhu vavulavula tindzimi ta tiko, tani tindzimi ta mapsaliwa
Tijondzo ta vuxopaxopi tikombisa lesvaku kujondzisa vanhu hi lirimi leli vangavulavuleki, svi ni mivuyelo yotsana mayelanu ni vujondzi, mayanakanyela ni ka vutivi. 
Minongoti ya ta vujondzi yikombisa lesvaku vujondzisi ka xigava xosungula rifamba hi ndlela leyinene ntsena loko rifambisiwa hi lirimi la mapsaliwa, kumbe rin’wana leri mujondzi aritivisisaka. 
Lesvi svivulaka lesvaku kuboheka kutirhisiwa lirimi la mapsaliwa ka mintirho ya Vujondzisi
Kutirhisa lirimi lokala lingali la mapsaliwa, kumbe leli vajondzi vangalitwisiseki kujondziseni, svixwelisa nhluvuku wa vutivi ni mayanakanyela ya vajondzi. 
Lesvi hinkwasvu sviyendle kuva hi 1953, UNESCO anyimela lesvaku vujondzisi,xigaveni xosungula, rifanela kulandziwa hi lirimi la mapsaliwa ya vajondzi, na kufaneliwa kutirhisiwa lirimi la vumbirhi, tani lirimi la vujondzisi, ntsena loko se vakombisa vusvikoti ka lirimi la vona la mapsaliwa.
Kuva kuhlayisiwa ni kulandziwa dekarasawu ra UNESCO,kujondzisiwa ni kujondza hi lirimi la mapsaliwa i mfanelo ya ntsongwana, mfanelo leyi Musambiki ni matiko man’wani ya misava vayisayineke.
Tani hi laha kukombisiweke hakona, kutirhisa tindzimi ta Musambiki tikweni kukombise lesvaku, hakunene, kujondzisa vajondzi lava vakalaka vangavulavuli Xiputukezi tani lirimi la mapsaliwa, kumbe lava vangakala vangaxijondzanga navangesenghena xikolweni, svivanga kutsana ka tijondzo. Nakona, ngopfungopfu, svixwelisa nhluvuku wa vutivi ni mayanakanyela ya vajondzi.
Kujondzisa hi Tindzimi Timbirhi, loku kulandziwaka kusukela lembe la 2003,kukombisa lesvaku vajondzi va makungu ya kutirhisa tindzimi timbirhi va ni mihandzu yinene ya vujondzi, kutlula vajondzi votirhisa lirimi la Xiputukezi ntsena, leli anga la vumbirhi.
Vujondzisi/vujondzi hi tindzimi timbirhi ri ni mivuyelo yofana ni leyi: vutinyiketi ra vajondzi ni vuhlengeli ra kuhanyanya ka mintirho ya Vujondzisi, kuhanyanyisa ni kuwolovisa mfambu wa vujondzisi ni vujondzi, kunabzalisa matirhela ya vajondzisi ndzeni ka majondzisela lawa manyikaka lisima likulu vajondzi, kunabzalisa vujondzi ra Xiputukezi, kunyika lisima mikhuva ni mahanyela ya miganga, vumunhu ni kutivekela lisima ka vajondzi.
Tani hi laha svihumelelaka ha kona matikweni man’wani lomu kuvulavuliwaka tindzimi tinyingi, matshamela ya tiko mapfumelela kuva kulandziwa kujondzisa/kujondza hi tindzimi timbirhi, loku kupatsaka lirimi la mapsaliwa la vajondzi kusunguleni ka vujondzi ra kuhlaya ni kutsala, hambi ni kuyampsiseni ka vusvikoti ka svijondzo svin’wani sva nongoloko wa vujondzi, kufana ni Matematka ni lesvi sviyelanaka ni vutivi ra ntumbuluku.
Loko vajondzi vajondza svinene lirimi la vona la mapsaliwa, vajondza lirimi la vumbirhi hi ndlela yonabzala.
Xilesvo, kufanela kutwisisiwa lesvaku vujondzi/vujondzisi rotirhisa tindzimi timbirhi, handle ka kukulisa vusvikoti ra vajondzi, rikulisa vusvikoti ra vona kujondzeni ka lirimi la vumbirhi ni tijondzo tin’wani ta nongoloko wa vujondzisi hi tindzimi timbirhi.
Hi kuhetisela, vujondzi/vujondzisi rotirhisa tindzimi timbirhi i majondzela/majondzisela lawa malavekaka tindhaweni leti kuvulavuliwaka tindzimi tinyingi, kufana ni Musambiki,Nakona, kutirhisa lirimi la mapsaliwa ni la vumbirhi ka ntirho wa ta Vujondzisi svipfunetela kucinca ka mayanakanyela ya vajondzi, kuhelisa kuhambana ka timfanelo, ni kutisa mahanyisanela yolulama.
Hi wahi matirhela lawa manyimeliwaka eka vajondzisi vojondzisa hi tindzimi timbirhi?
Majondzisela hi tindzimi timbirhi masindzisa kuva vajondzisi vaya mahlweni hi kuwupfisa vutivi ni vusvikoti ra majondzisela, akuva “vakota kujondzisa” ka makalasi yohambanahambana ya nongoloko wa tijondzo.
Xilesvo, kuni svintlhontlho svinharhu lesvi svikongomaka vajondzisi, anga lesvi:
Xintlhontlho xosungula: Vujondzisi hi lirirmi la mapsaliwa
Eka vujondzisi rotirhisa tindzimi timbirhi, vajondzisi vafanela kuva ni vusvikoti ra kuyingiseta, kuvulavulaka, kuhlaya ni kutsala hi lirimi la Musambiki leli litirhisiwaka tani la vujondzisi/vujondzi. Nakona vafanela kutiva matshamela ya ntumbuluku wa lirimi lelo, ni kuve ni marhengu ya vujondzisi lamanene
Marhengu ya vujondzisi mafanela kuva mahambana ni lawa malandziwaka ka vujondzisi hi lirimi la Xiputukezi, lirimi la vumbirhi, hikusa vajondzi va Makungu ya Kujondzisa hi Tindzimi Timbirhi i vavulavuli va mapsaliwa va lirimi la vujondzisi/vujondzi
Xisvosvo, vajondzisi vafanela kulandza majondzisela lawa mavekelaka lisima rikulu vajondzi, vatsema mayendlela ya kuva vajondzi vahlamula kun’we, kuphindhaphindha tinhlamulu ni kukombela kuva vajondzi vahlanganisa ntsena marito kumbe sviga lesvi svisunguliwaka hi mujondzisi. 
Lesvilavekaka i kuva vajondzisi valandza majondzisela lawa mapfuxaka vutinyiketi ra vajondzi, ka mintirho ya kuyingiseta, kuvulavula, kuhlaya ni kutsala hi lirimi la mapsaliwa.
Xintlhontlho xin’wani xiyelana ni “kukota kujondzisa” svijondzo sva Matematka, Mintoloveto yotiyisa miri, Ntivontumbuluku, Ntivomahanyisanela ni Wudorowi ni mintirho ya mavoko3 hi lirimi la mapsaliwa (tani hilaha makungu mampsha yavujondzisi hi tindzimi timbirhi makombisaka ha kona). 
Kujondzisa svijondzo lesvi hi lirimi la mapsaliwa svisindzisa kuva vajondzisi vapfuna vajondzi kulandzela nkoka wa lesvi svijondzisiwaka akuva vatwisisa tijondzo.
Lirimi la mapsaliwa linabzalisa vujondzi. 
Kulaveka kuhlanganisa lirimi la mapsaliwa ni kululamisa minongoloko ya tijondzo, kulandza majondzisela/marhengu lawa manabzalisaka vujondzi, kutirhisa marhengu ya vujondzi lawa mayelanaka ni ntumbuluku,kutirhisa svigotso sva tijondzo lesvikumekaka migangeni ni kun’wani, mintlangu leyokucetela kutirhisana ni kubulisana ka vajondzi ni vujondzisi lerinyikaka lisima vajondzi (kufana ni kujondza hi mintlawa).
Nakona akufaneliwi kuvekisiwa vujondzi ra lirimi la mapsaliwa ntsena ka xijondzo xa lirimi lelo. 
Vajondzi vafanele kuphokophela ni kuhluvukisa vusvikoti ra kuyingiseta, kuvulavula, kuhlaya ni kutsala hi lirimi leli ka hinkwasvu svijondzo, kupatsa ni xa lirimi la mapsaliwa,hikusa, loko vajondzi vativisisa lirimi la vona la mapsaliwa, va ni mihandzu ya vujondzi leyinene ka vujondzi la lirimi la vumbirhi
Xintlhontlho xa vumbirhi: vujondzisi ra Xiputukezi tani lirimi la vumbirhi
Vujondzisi ra lirimi la vumbirhi risungula hi kujondzisa ntsena vuvulavuli, ka makalasi mambirhi ya kusungula (1la ni 2rhi). Kulandzela mintirho yonsungula ya kuhlaya ni kutsala hi lirimi la vumbirhi, na kusukeliwa ka vusvikoti leri vajondzi varikumeke ka lirimi la mapsaliwa. 
Hi ntoloveto, vujondzisi ra vuvulavuli hi lirimi la vumbirhi rifanela kunyika lisima svigotso sva tijondzo, mintlangukombiso,kuhlawutela svithombe, tinsimu toyelana ni tinhlokomhaka ta tijondzo, mintlangu ya kutsakisa, mintirho yobulisana ni yotlangisana, axilaweni xa jondzo ni svin’wani, akuva vajondzi vayandzisa kutiva marito.
Kulaveka kululamisa mintirho ya Vujondzi leyi yiyendlaka kuva vajondzi vabulisana hilirimi la vumbirhi.
Hikokolaho, mintirho ya Vujondzisi leyi yikongomaka kuva vajondzi vahlamula hinkwavu hi nkama wun’we, kuphindhaphindha ni ya kunhlokohata ayikuceteliwi ka vujondzi leri.
Masungulweni ya vujondzi ra kuhlaya ni kutsala hi lirimi la vumbirhi svikombela kuve tijondzo tive ta ntoloveto, angave ka vuvulavuli hambi hi ka kuhlaya ni kutsala.
Ka tijondzo leti, vajondzisi vafanela kukombisa vajondzi lesvaku vafanela kuhlaya ni kutsala lirimi la vumbirhi, kusukela ka vutivi ra lirimi la mapsaliwa,Handle ka lesvo, vafanela kuvativisisa mayelanu ni kuhambana ka matsalela ya lirimi la mapsaliwa ni la vumbirihi, hi kutirhisa mintirho ya kutolovetisa, kufana ni ya ntivomimpfumawulu ni ya kutsala.
Hi laha kuvonekaka ha kona, akuva vajondzisa lirimi la vumbirhi, vajondzisi vafanela kuva ni moya wa vutumbuluxi, vulondzisi ni vutlhari, akuva vakota kuve vajondzi va vona vafika kuheleni ka kalasi la vumbirhi na vakota kuvulavula hi lirimi la vumbirhi;ni kukota kuhlaya ni kutsala, kuheleni ka kalasi la vunharhu,akuva vasungula vucinci ra lirimi la mapsaliwa kuya ka la vumbirhi ka kalasi la vumune4.
Hikokolaho, svisindzisa kuva vajondzisi va lirimi la vumbirhi vave ni moya wa vulondzisi ni vutumbuluxi, mayelanu ni marhengu ya vujondzi.
Loko vajondzi vatsandzeka kukuma vusvikoti leri rihlawuteliweke ndzhaku,vangahakongomana ni svirhalanganya ka svijondzo lesvi svifambisiwaka hi lirimi la vumbirhi, ka makalasi ya le phambheni.
Xintlhontlho xa vunharhu: vujondzisi ra lirimi la vumbirhi hi kupfuneteliwa hi lirimi la mapsaliwa
Vucinci ra lirimi, lerisungulaka ka kalasi la 4ne, risindzisa kuva kukumiwa mayendlela manene ya vujondzisi hi lirimi la vumbirhi, hi kupfuneteliwa hi lirimi la mapsaliwa, tijondzweni.
Hilaha kuvonekaka hakona, kupimisiwa lesvaku svingahumelela akuva vajondzi vatsandzeka kukuma vusvikoti royenela akuva vajondza svijondzo svofana ni Matematka, Ntivontumbuluku, Ntivomahanyisanela, Wudorowi ni mintirho ya mavoko hi lirimi la vumbirhi ntsena.
Hikokolaho, kuleletiwa kutirhisa lirimi la mapsaliwa akuhlawuteleni ka minhlamuselo ya nkoka, marito ya svigava sva vutivi ni marito ya minhlamuselo yokarhata. 
Nakona, vajondzisi vangahatirhisa mavulavulela ya vajondzi, akuva vanabzalisa matwisisela ya tijondzo.
Vajondzisi vafanela kuva ni wunyaminyami kufambiseni ka tijondzo hi lirimi la vumbirhi, akuva vakota kuya mahlweni hi kukucetela vujondzi ra lirimi la vumbirhi, kufambeni ka vujondzisi ra svijondzo svohambanahambana. 
Xin’we ka lesvingapfunaka kukota nkongometo lowu, i kutirhisa lirimi la mapsaliwa la vajondzi tani xipfuneteli/xib’unyeteli ka mfambu wa vujondzi. 
Ndzeni ka mayendlela lawa, vajondzi vafanela kukucetiwa kuyingiseta, kuvulavula,kuhlaya ni kutsala hi lirimi la vumbirhi, kambe na kungavekiwa hi tlhelo kutirhisa lirimi la mapsaliwa, esviyengeni svohambanahambana sva tijondzo.
XIYENGE XA VUMUNE. Lirimi, vahanyitiko ni vujondzisi:
Xichangana
Ka xiyenge lexi hinyikela mahungu ya lisima ya kuyelana ni Xichangana: lomu xivulavuliwaka kona, vavulavuli va xona, matshamela ya ntshimantshima ya gramatka la xona ni matirhisela ya xona ka mintirho ya Vujondzisi.
Xichangana ni vavulavuli va xona
Xichangana i lirimi la  rixakana ra Bantu, rixakana leri ri ni kusuhi ni 600 wa tindzimi leti tivulavuliwaka Africa wa le dzongeni ka Sahara. 
AAfrika Dzonga, lirimi leli livitiwa Xitsonga.
Xichangana xilumba ntlawa wa Tswa-Ronga (S.50), Handle ka Xichangana, ntlawa lowu wupatsa Xitshwa ni Xirhonga. 
Tindzimi letinharhu tatwisisanaka, lesvi svivulaku lesvaku muvulavuli wa lirimi lin’we ka leti tinharhu atolovela kuve atwisisa letin’wani ta timbirhi ta ntlawa wa Tswa-Ronga (S.50)
Handle ka Musambiki, Xichangana xivulavuliwa matikweni ya Afrika Dzonga, Eswathini ni le Zimbabwe.
EMusambiki, kutiveka marin’wana lawa ya Xichangana: Xihlanganu, Xidzonga, Xin’walungu, Xibila ni Xihlengwe.
Mayelanu ni Balisa la 2017, Xichangana xivulavuliwa, tani lirimi la mapsaliwa, hi 1,919.217 wa vahanyitiko va kusukela ka ntlhanu wa malembe ya kuhanya.
Ntsengo lowu wukombisa kukula ka nhlayo ya vavulavuli hi 236.779 (14.6%), hi kuringanisiwa ni nhlayo yikombisiweke ka Balisa la 2007, kungakumeka 1,682.438 wa vavulavuli tani lirimi la mapsaliwa. 
Grafiku la 2 likomba makulela ya vavulavuli va Xichangana tani lirimi la mapsaliwa kusukela ka Balisa la 1980, Balisa la kusungula kuyendliwa Musambiki ndzhaku ka nkhululeko, hi 1975.
Grafiku la 2. Mfambu wa makulela ya vavulavuli va Xichangana tani lirimi la mapsaliwa aMusambiki kusukela ka lembe la 1980 kuyafika la 2017 (%)
Tani hilesvi svikombisiweke, ntsengo wa vavulavuli va Xichangana tani lirimi la mapsaliwa wuya wupumbeka hi kutsongokutsongo, ngonpfungonpfu hikola ka kukula ka ntsengo wa vavulavuli va Xiputukezi tani lirimi la mapsaliwa.
Lexi angava xikombiso xa ku Xichangana xile nghozini ya kuluza vuhanyi ra xona, lesvi svingacinciwaka hikola ka makungu manene ya kupfunetela nhluvuku wa tindzimi ta Musambiki.
Vumbeko wa gramatka la Xichangana
Laha, hi xihantla, (i) hitakombisa matshamela ya svitwali ni svitatisi sva Xichangana ni vukombisi ra matsalela ya kona, hitatlhela (ii) hikombisa vumbeko wa vitu ni wa riyendli, anga mintlawa yimbirhi ya maritu ya lisima ngopfu ka gramatka la tindzimi ta Bantu.
Svitwali ni svitatisi ni matsalela ya svona
Hambilesvi Xichangana xinga lirimi leli litsaliwaka kusukela khale, asvisekoteka kuva xi ni matsalela ya han’we, lesvo svihumelela ka hinkwatu tindzimi ta Musambiki. 
Hikolaho hikumaka matsalwa ya lirimi lin’we na matsaliwile hi tindlela tohambana.
Akuva kuhlamuliwa mhaka leyi, se kuni mavonela ya ntwananisu wa matsalela ya Xichangana.
Kutwananisa matsalela kusungule kukunguhatiwe hi 1989, na kuya mahlweni hi kuyampsisiwa ni kukambisisiwa hi minkarhi ni minkarhi, na kulandziwa vutivi ra matsalela leri likumiweke hi kufamba ka minkarhi, ngopfungopfu ka mintirho ya Vujondzisi. 
Ka xivaningelo lexi kulandziwa matsalela lawa mavekisiweke hi ntwananisu lowo.
Tijondzo tikombisa lesvaku Xichangana xi ni ntlhanu wa svitwali, lesvi svikombisiwaka matsaleleni hi maletele lawa:
a, e, i, o, u. Svitatisi sva lirimi leli svikombisiwa ka matsalela hi maletele ni mpatsanu wa maletele lawa:
Hi kulandzela, hikombisa svifananisu sva marito lawa m anga ni svitatisi/maletele lawa maxaxametiweke ahenhla5.
Hinyike ntikelo maletele kumbe mimpatsanu ya maletele yokarhi ya Xichangana (kumbe ya tindzimi ta Musambiki) ni lawa makombisaka mimpfumawulu yohambana ni leyi mayikombisaka ka Xiputukezi.
Nakona, Xichangana xi ni svitwalana w ni y, svikumekaka ka marito ya kufana ni lawa:
kuwa; kuwolola; yindlu; muyivi
Svitatisi sva Xichangana svingahundzuliwa hi mamahela yohambana, ya kufana ni vunhumpfuhatu, vuhefemulu, vulomohatu/vulakahatu ni vunun’wihatu.
Vunhumpfuhatu: ka matsalela, likombisiwa hi maletele “m” kumbe “n”, na makumekaka na kungesetsaliwa xitatisi kumbe mpatsanu wa svitatisi lesvi svihundzuliweke.
Svifananisu: mbuti; mpfula; ngoma; ndzilo
Vuhefemulu: kutsaleni, vuhefemulu rikombisiwa hi letele “h”, leli likumekaka hi kulandzela svitatisi, kumbe mpatsanu wa svitatisi lesvi svicinciweke.
Svifananisu: thawula; khala; tshala; mphama
Vulomohatu/vulakahatu: kuvulavuliwa hi vulomohatu/vunomohatu loko xitatisi xihundzuliweke xingali xa le milon’wini; se vulakahatu hi loko xitatisi lexi xihundzuliweke xili xa le milon’wini (Ngunga na Simbine 2012).
Vulomohatu/vunomohatu kumbe vulakahatu rikombisiwa ka matsalela hi letele “w”, litsaliwaka kulandzela xitatisi kumbe mpatsanu wa svitatisi lesvi svicinciweke.
Svifananisu: rhumbwini; gwala; ngwana; Swazini
Vunun’wihatu: likumeka ka mavulavulelo mangakinyana ya Xichangana, likombisiwa ka matsalela hi letele “y”, litsaliwaka kulandzela xitatisi kumbe mpatsanu wa svitatisi lesvi svicinciweke.
Svifananisu: byanyi (kumbe: bzanyi); kupyanya (kumbe: kupsanya); kupyonga(kumbe: kupsonga)
Vumbeko wa vito
Vito i rito lelicincacincaka matshamela, litirhisiwaka kuvita svivumbiwa, svilo, mintirho, matshamela, vanhu ni svin’wani.
Ka tindzimi ta Bantu, mavito makumeka hi mintlawa,yivitiwaka mintlawa ya mavito, mayelanu ni svirhangi sva wona ni/kumbe nkombisonene wa ntwananiso. 
Nasvilixitanu, ntlawa wa mavito i nhlanganu wa mavito lawa mahlengelaka xirhangi xin’we ni/kumbe nkombisonene wa ntwananiso. 
Mahlweninyana hikombisa nongonoko wa mintlawa ya mavito ya Xichangana ni svifananisu svingakinyana.
Vuyaveleni ka mintlawa, ka tindzimi ta Bantu, kupatsa ni Xichangana, vito likombisisa matlhelo mambirhi ya nkoka: 
xirhangi xa ntlawa wa vito ni tshinya la riviti. 
Xirhangi xicincacinca mayelanu ni ntlawa lowu rito lilumbaka wona. Tshinya la riviti hi lona likombisaka nhlamuselo wa rito.
Svifananisu: mu-nhu; xi-siwana; vu-lolo; n-tivi
Ntsengo wa mintlawa ya mavito ka tindzimi ta Bantu wusukela ka xipimu xa 10 kufika ni 20 wa mintlawa
Ka lirimi la Xichangana kutiveka 13 wa mintlawa ya mavito. 
Hingavona ka Kwadrunkombiso 4 nongonoko wa mintlawa ya mavito ya Xichangana, svirhangi sva yona ni svikombiso sva vuyelanisi ra ritirhi7.
Mu-yivi a-balekile.
Va-yivi va-balekile.
Mu-ntwa wu-tshovekile.
Mi-nsinya yi-wile.
Ri-hlevo ri-bihile svinene.
Ma-hlevo ma-bihile svinene
Xi-ngove xi-jile kondlo.
Svi-ngove svi-jile makondlo.
Yi-ngwe yi-ja nyama.
M-buti yi-ja gwanyi.
ti-yingwe ti-ja nyama.
Ti-mbuti ti-ja gwanyi.
Vu-siwana ri-vita/bzi-vita timholova.
Wu-siwana li-vita timholova.
Ku-tirha ku-nyika lisima munhu
Hi ntoloveto, ka mintlawa ya marito ya Xichangana kupatsiwa mintlawa ya vundhawu, 16, 17 ni 18 (ha-, ku- e mu-/n-) ni ntlawa wa 21 (ji-).
Nambilesvo, mintlawa leyi ayitirhisiwi ngopfu ka Xichangana, lesvivulaka svaku, aku na marito kumbe kuni marito matsongo ya mintlawa leyi matirhisiwaka hi vavulavuli masikwani ya namuntlha
Hi ntiyiso, mayelanu ni mintlawa ya vundhawu, svifananisu hinkwasvu svitalaka kukombisiwa ahi mavito, i mayengeteli.
Svifananisu: ha-nsi (ntlawa wa 16); ku-suhi (ntlawa wa 17); mu-dzhaku/n-dzhaku8 (ntlawa wa 18).
Svirhangi svin’wani sva ntlawa svingayendleka hi kuhambana ni lesvi svinyimeliwaka, kumbe svi ni yendlela la hava, lesvivulaka svaku, svingahakala svinga kombisiwi ka vito.
Hingavona svifananisu lesvilandzelaka:
Ntlawa 1: Xirhangi mu- xingavonekisiwa hi n’- kumbe n’w-, kumbe xingavonekisiwi. 
Nambilesvi, hinkwaku kukumeka xikombiso xa vuyelanisi xa xin’we ka riyendli, anga a-.
Svifananisu: N-sati a-balekile; N’w-ana a-balekile; Kokwani a-balekile.
Xirhangi va- xingavonekisiwa hi v-.
Nambilesvi, hinkwaku kukumeka xikombiso xa ntwananiso xa xin’we ka riyendli, anga va-.
Svifananisu: V-ana va-balekile;
V-engi va-balekile.
Ntlawa 3: Xirhangi mu- na xona xingavonekisiwa hi m-/n- kumbe n’w-. 
Nambilesvi,hinkwaku kukumeka xikombiso xa ntwananiso xa xin’we ka riyendli, anga wu-.
M-bhinyi wa xikomu wu-tshovekile; 
Nw-amba wu-nyamalalile
Ntlawa 5: Xirhangi ri-/li- xingahakala xingakumeki. Hi ntiyiso, maritu manyingi ya ntlawa lowu ama na xirhangi xa vitu (akuvoniwi marito lawa: bomu, kondlo).
Nambilesvi, hinkwaku kukumeka xikombiso xa vuyelanisi xa xin’we ka riyendli,anga ri-/li-.
Kondlo ri-phasiwile/li-phasiwile
Tani hi laha hivoneke hakona, kusukela ka svifananisu lesvi svikombisiweke ka Kwadrunkombiso 4, mavito ya mintlawa ya 1, 3, 5, 7 ni 9, makombaka xivun’we,mayendla vunyingi ni mintlawa ya 2, 4, 6, 8 ni 10 hi kulandzana
Mavito ya ntlawa wa 11,mayendla vunyingi ni ntlawa wa 10, tani hilesvi sviyendlekaka ni mavito ya ntlawa wa 9
Hikuhambana, mavito ya mintlawa ya 14 ni 15 ama na vunyingi. Mavito lawa makomba svilo sva mintlawa ni svokala svingakonteki (ntlawa wa 14) kumbe mintirho, matshamela ni sviyendlo (ntlawa wa 15).
Nambilesvi, kungahatshuka kukumeka mavito ya vunyingi ka ntlawa wa 14, makombisiwaka hi xiyaki xa rito ma-, xa ntlawa wa 6.
Mavito ya Xichangana mavumbiwa ngopfungopfu hi kusukela ka vunembeleti ni nkatsaniso wa marito. Vunembeleti lingahave hi vulungi ra svirhangi kumbe hi vulungi ra svilandzi.
Kambe svingahayendleka kuve vulungi ra svirhangi ni vulungi ra svilandzi svikumeka svin’we kuvumbeni ka rito lokarhi, hi kunghenisa, hi nkarhi wun’we, xirhangi ni xilandzi, lesvivuliwaku svilungirhandziyeta kumbe svinameketi sva kutsemerisiwa.
Vumbeko wa riyendli
Riyendli i rito lelicincacincaka matshamela, litirhisiwaka kukombisa sviyendlo, ntirho, matshamela, ni svin’wani.
Kufana ni vito, ka Xichangana ni tin’wani tindzimi ta Bantu, riyendli li ni matlhelo mambirhi ya ntshimantshima:
xirhangi xa ntlawa ni tshinya la riviti.
Xirhangi xa riyendli rokala kucinciwa i ku-, lexikombisaka ntlawa wa 15 ka Xichangana.
Tshinya la riviti, na lona, livumbiwa hi matlhelo mambirhi:
tshinya ni xitwali xohetelela
Tshinya hi lona linyikelaka nhlamuselo wa riyendli. 
Xitwali xohetelela axicinci, xikombisiwa hi letele –a, minkarhi hinkwayu
Matshamela ya riyendlinene hi lawa:
Xirhangi + Tshinya la Riyendli + Xitwali xohetella
Tshinya la riyendli linganavisiwa hi kuyengesela sviyaki sva marito, lesvivitiwaka svinavisi sva riyendli.
Svinavisi sva riyendli svicinca nhlamuselo wa kusungula wa riyendli, nakona svingahacinca nhlayo ya svitatisoriyendli sva riyendli leri ra kusungula 
laha kupatsiwaka ritirhi ni svitatisi sva riyendli
Tshinya limpsha, lelingahave ni xinavisi xa riyendli xin’we ntsena kumbe kutlula, lihundzuka tshinya la vunavi, se a riyendli lerimpsha rivitiwa riyendlinembeleti.
N’wana aja muphungu.
Mamani ajisa n’wana muphungu
Mamani asveka muphungu.
Mamani asvekela n’wana muphungu
Mamani asvekile muphungu.
Muphungu wusvekiwile hi mamani.
Mamani asvekela vamaseve huku.
Vamaseve vasvekelana tihuku.
Riyendli ka Xichangana lingahanhlahluka mayelanu ni ntlawa, vuyendli, ntsengo, nkarhi,matikombela ya riyendli, matshamela (vupfumeli kumbe vuyali), ni svin’wani svigava sva nhlahluku.
Svifananisu sva nhlahluku wa riyendli mayelanu ni ntlawa wa marito:
Svifananisu sva nhlahluku wa riyendli mayelanu ni vuyendli ni ntsengo:
Svifananisu sva nhlahluku wa riyendli mayelanu ni nkarhi ni matikombela ya riyendli:
Svifananisu sva nhlahluku wa riyendli mayelanu ni matshamela (vupfumeli kumbe vuyali):
Xichangana xahapfumela, nakona, kuva vumbeko ra riyendli ri ni svikombiso sva svihetisisi sva riyendli (xiyendliwa/xiyendleliwa) ndzeni ka rona. 
Xikombiso xa xihetisisi xa riyendli xikombisa tshinya la ntlawa wa vito lowu wuhetisisaka riyendli. 
Xikombiso lexi xingahafambisana ni xihetisisi xa vito leli xilikombisaka.
Eka nteya wa kunyima wa kugama, wa Kwadrunkombiso 5, kukombisiwa svirhangi hinkwasvu sva ntwananiso wa riyendliwa sva Xichangana, hi kuyelana ni ntlawa wa vito leli linga tshinya la ntlawa wa vito kumbe xihetisisi.
Kwadrunkombiso la 5. Mintlawa ya mavito ya Xichangana:
svirhangi sva ntwananiso wa riyendliwa
Xichangana ndzeni ka mintirho ya Vujondzisi tikweni la Musambiki
Lirimi la Xichangana ave lin’we ka 16 wa tindzimi ta kusungula kughenisiweke ka Makungu ya Kujondzisa hi Tindzimi Timbirhi eMusambiki, loko masunguliwile hi 2003.
Nakungesefika lesvi, lirimi leli, xikan’we ni Xinyanja, litirhisiwe tani lirimi la ringeto wa tijondzo hi tindzimi timbirhi, ndzeni ka kungu la vujondzisi hi tindzimi timbirhi eMusambiki, PEBIMO.
XIYENGE XA KUSUNGULA. Kujondzisa hi tindzimi timbirhi svanga ndlela yinene yoheta kuhambana ka timfanelo
Emisaveni hinkwayo kuni xipimu xa 8000 wa tindzimi, tin’wani ka tona ti ni madzanadzana ya magidi ya vavulavuli, tin’wani ti ni hansi ka dzana la vavulavuli, kambe, kuhambanahambana ni kutala ka tindzimi i kukulu svinene. 
Tindzimi tinyingi leti tinga ni vavulavuli vatsongo tile nghozini ya kunyamalala kungale khale, hikusa minkarhi yinyingi, akuva kukombisiwa vuhanyi ra tindzimi, kulandziwa ntsengo wa vavulavuli va tona.
Hi ndlela leyi, kuvoneka lesvaku tindzimi tinyingi leti tinga ni ntsengo wutsongo wa vavulavuli tikumeka emigangeni leyi kunga ni vanhu vanyingi lava se vagugeke, laha svingahakotekiki kutluleta lirimi hi xirixaka.
1 Leyi i buku ya nxaxameto wa rixaka ra Yesu Kriste, N'wana Davhida, N'wana Abrahamu:
2 Abrahamu aveleki Izaki, Izaki aveleka Yakobe, Yakobe aveleka Yuda ni vamakwavu,
3 Yuda na Tamara vaveleka Farezi na Zera, Farezi aveleka Esromo, Esromo aveleka Arama.
4 Arama aveleka Aminadaba, Aminadaba aveleka Nasoni, Nasoni aveleka Salmoni,
5 Salmoni na Rahabe vaveleka Bowazi, Bowazi na Ruti vaveleka Obede, Obede aveleka Yese, Yese aveleka hosi Davhida.
6 Davhida ni lweyi aali nsati wa Uriya vaveleka Solomoni;
7 Solomoni aveleka Robuwamu, Robuwamu aveleka Abiya, Abiya aveleka Aza,
8 Aza aveleka Yosafati, Yosafati aveleka Yorama, Yorama aveleka Uziya;
9 Uziya aveleka Yothamu, Yothamu aveleka Akazi, Akazi aveleka Hezekiya.
10 Hezekiya aveleka Manase, Manase aveleka Amosi, Amosi aveleka Yosiya;
11 Yosiya aveleka Yekoniya ni vamakwavu, nkarhini lowu vayisiweke ha wona vukaraweni, Babilona.
12 Loko vayisiwile Babilona, Yekoniya aveleka Salatiyele, Salatiyele aveleka Zerubabele,
13 Zerubabele aveleka Abiyudi, Abiyudi aveleka Eliyakimi, Eliyakimi aveleka Azori;
14 Azori aveleka Sadoki, Sadoki aveleka Akimi, Akimi aveleka Eliyudi,
15 Eliyudi aveleka Eliyazari, Eliyazari aveleka Matani, Matani aveleka Yakobe;
16 Yakobe aveleka Yosefa nuna wa Mariya, lweyi angaveleka Yesu, lweyi ativiwaka hi vito ra ku i Kriste.
17 Hikolaho-ke, kusukela ka Abrahamu kuyafika ka Davhida, tinxaka hinkwatu i khume ni mune; kusukela ka Davhida kuyafika nkarhini wa kuyisiwa Babilona i khume ni mune wa tinxaka; kutani kusukela nkarhini wa kuyisiwa Babilona kuyafika ka Kriste, i khume ni mune wa tinxaka.
18 Kuvelekiwa ka Yesu Kriste kuhumelelile hi ndlela leyi: Loko Mariya mamana wa yena atshembisiwile hi Yosefa, otshuka atikuma na ali ni nyimba hi Moya Lowokwetsima na vangasihlangana. 
19 Lesvi Yosefa nuna wa yena aali munhu wolulama, nasvona aangalavi kumukhomisa tingana, ayendla makungu ya kumutshika xihundleni. 
20 Loko ahapimisa svosvo, ntsumi ya Hosi yihumelela ka yena hi norho, yiku: “Yosefa n'wana Davhida, ungachavi kutitekela Mariya nsati wa wena, hikuva lesvi anga na svona svihuma ka Moya Lowokwetsima.
21 Ataveleka n'wana wa mufana, kutani wena utamuchula vito ra Yesu, hikuva hi yena lweyi angataponisa vanhu va yena asvijohweni sva vona.”
22 Lesvi hinkwasvu svihumelelile lesvaku kuhetiseka lesvi Hosi ayisvivulile hi muprofeta lweyi angaku:
23 “Masvivo, wanhwanyana atakuma nyimba,ataveleka n'wana wa mufana;vatamuchula vito ra ‘Emanuwele’ (hi lesvaku: ‘Xikwembu xi na hina.’”)
24 Loko Yosefa apfukile hi le vurhongweni, ayendla hilaha ntsumi ya Hosi yingamubzela hakona, atitekela nsati wa yena.
25 Kambe angamutivanga kukondza kuvelekiwa n'wana wa mufana, kutani amuchula vito ra Yesu.
MATEWU 2
1 Kuteloko Yesu avelekiwile Betlelehema wa Yudeya, nkarhini wa kufuma ka hosi Heroda, tintlhari ta le vuxeni tifika Yerusalema 
2 tiku: “Yi kwihi Hosi ya Vayuda leyivelekiweke xana?  Hikuva hivonile nyeleti ya yona le vuxeni, kutani hitile kutayigandzela.” 
3 Loko hosi Heroda asvitwa, achava ngopfu, na vona vayaki va Yerusalema vachava hinkwavu. 
4 Ahlengeleta Vaprista lavakulu hinkwavu ni Vatsali va tiko, avavutisa aku: “Xana Kriste afanele kuvelekiwa kwihi?”  
5 Vamubzela vaku: Doropeni ra Betlelehema wa Yudeya, hikuva hi lesvi svingatsaliwa hi muprofeta lweyi angaku:
6  “‘Na wena Betlelehema, tiko ra Yudeya, awu ntsongo xikarhi ka matiko ya Yuda, hikuva ka wena kutahuma murhangeli lweyi angatafambisa tiko ra mina ra Israyele.’”
7 Hi loko Heroda avitana tintlhari xihundleni, ativutisisa nkarhi lowu nyeleti yingahumelela ha wona. 
8 Kutani atirhuma Betlelehema, aku: “Fambani, miyavutisisa svinene hi ta xihlangi; kutaku loko mixikumile, mitanitivisa, lesvaku na mina nitayaxigandzela.” 
9 Loko titwile marito ya hosi, tisuka tifamba; kutani nyeleti yoleyo tingayivona avuxeni, yitirhangela mahlweni yiyayima henhla ka laha xihlangi axili kona. 
10 Loko tivona nyeleti, titsaka hi kutsaka lokukulu ngopfu. 
11 Kutani tiyanghena ndlwini, tikuma xihlangi ni mamana wa xona Mariya; kolaho tikhinsama, tixigandzela; kutani titlhantlha mindzhwalu ya tona, tixihumesela tinyiko ta golidi, ni b'aso, ni mafurha ya mira.
12 Kuteloko titivisiwile anorhweni lesvaku tingahahundzi hi le ka Heroda, titlhelela ka le kwavu hi ndlela yin'wana.
13 Kuteloko tintlhari titlhelele ka le kwavu, ntsumi ya Hosi yihumelela ka Yosefa norhweni, yiku: “Pfuka uteka xihlangi ni mamana wa xona, ubaleka uya Gibita uyatshama kona nikondza nikubzela; hikuva Heroda atalava xihlangi lesvaku axidlaya.” 
14 Yosefa apfuka, ateka xihlangi ni mamana wa xona nivusiku, aya le Gibita; 
15 ayatshama kona, Heroda akondza afa, lesvaku kuhetiseka lesvingavuliwa hi Hosi, hi nomo wa muprofeta lweyi angaku: “Nivitanile n'wananga, ahuma tikweni ra Gibita.”
16 Loko Heroda avona lesvaku akanganyisiwile hi tintlhari, akwata svinene, kutani arhumela vanhu lesvaku vayadlaya svihlangi hinkwasvu svavafana sva le Betlelehema ni le migangeni ya tiko rakona hinkwaru, sva malembe mambirhi ni lesvitlhantamaka, aringanisa nkarhi lowu angavutisisa tintlhari ha wona.
17 Kolaho-ke kuhetiseka lesvivuliweke hi muprofeta Yeremiya, loko aku:
18  “Rito ritwakale Rama,ra nkosi ni ra xirilo lexikulu;i Rahele lweyi arilelaka vana va yena angapfumeli kuchaveleliwa, hikuva avahali kona.”
19 Kuteloko Heroda afile, ntsumi ya Hosi yihumelela ka Yosefa norhweni, kole Gibita, yiku:
20 “Pfuka uteka xihlangi ni mamana wa xona, utlhelela tikweni ra Israyele, hikuva lava avalava kuxidlaya, vafile.” 
21 Kutani Yosefa apfuka, ateka xihlangi ni mamana wa xona, atlhelela tikweni ra Israyele. 
22 Kambe loko atwa lesvaku Arkelawu wafuma le Yudeya amatshan'weni ya Heroda tatana wa yena, achava kuya kona; kutani loko ativisiwile norhweni, atlhelela tikweni ra Galileya, 
23 ayayaka doropeni lerivuliwaka Nazareta, lesvaku kuhetiseka lesvi vaprofeta vangavula svona hi tlhelo ra Mesiya, loko vaku: “Atavuliwa Munazareta.”
Matewu 3
Nkarhini wolowo kuhumelela Yohani Mukhuvuli, ajondzisa mananga ya Yudeya,
aku: “Hundzukani, hikuva Mfumu wa matilo wu le kusuhi.” 
Yohani hi yena munhu lweyi angavuliwa hi muprofeta Ezaya, loko aku:“Rito ra munhu lweyi ahuwelelaka mananga,rili:‘Lungiselani ndlela ya Hosi,khulelani svindlelana sva yona.’”
Yohani yelweyi aayambala nguvu yolukiwa hi mavoya ya kamela, atikhama xisuti hi bandi ra xikhumba, svakuja sva yena aali tintete ni vulombe bza nhova.
Kutani vayaki va Yerusalema ni vayaki hinkwavu va Yudeya ni va muganga hinkwawu lowu wunga kusuhi na Yordani, avahuma vaya ka yena; 
kutani aavakhuvula nambzeni wa Yordani, na vali karhi vativula svijoho sva vona.
Kambe loko avona Vafarisi ni Vasaduki lavotala vata kutakhuvuliwa hi yena, aku ka vona: “Rixaka ra svipshahla, i mani lweyi amibzeleteleke lesvaku mitapona ka vukarhi bza Xikwembu lebzitaka xana? 
Vekani mihandzu leyifambelanaka ni kuhundzuka ka n'wina.
Nasvona mingapimiseni lesvaku: ‘Hi na Abrahamu, anga yena tatana wa hina.’ Hikuva namibzela lesvaku hi maribze lawa, Xikwembu xingapfuxela Abrahamu vana.
Ni svosvi xihloka xivekiwile atimintsweni ta nsinya; wun'wana ni wun'wana lowu wungavekiki mihandzu leyinene, wutatsemiwa wuhoxiwa ndzilweni.
Loko nili mina, nimikhuvula hi mati hi kuya hi kuhundzuka ka n'wina, kambe lweyi ataka hi le ndzhaku ka mina, wanitlula hi matimba; asvinifaneli kutamela amasandhazi ya yena,  hi yena lweyi angatamikhuvula hi Moya Lowokwetsima ni ndzilo. 
Rihlelo ri le vokweni ra yena; ataphepheta hinkwasvu lesvinga xibulelweni xa yena, kutani atrigu, atarichela tshaleni ra yena; kambe muhungu wona, atawuhisa ndzilweni lowungatimekiki.”
Nkarhini wolowo Yesu ahuma Galileya, aya Yordani ka Yohani kuya khuvuliwa hi yena. 
Kambe Yohani ayala aku: “Hi mina lweyi nifanelaka kukhuvuliwa hi wena, kambe wena uta ka mina!” 
Yesu amuhlamula, aku: “Nipfumelele svosvi, hikuva svafanela lesvaku hihetisa lesvolulama hinkwasvu hi ndlela leyi.” Kutani Yohani amupfumelela. 
Kuteloko Yesu akhuvuliwile, ahantlisa ahuma matini; hi nomo-lo matilo mapfuleka, avona Moya wa Xikwembu wuxika kufana ni xituvana, wuxikela henhla ka yena. 
Kutani kutwakala rito lerihumaka matilweni, riku: “Lweyi i N'wananga lweyi nimurhandzaka, lweyi nimutsakelaka.”
Matewu 4
1  Hi loko Yesu ayisiwa mananga hi Moya wa Xikwembu, ayaringiwa hi Diyavulosi. 
 2Atshama masiku ya mune wa makume ni vusiku bzakona na angaji nchumu, akondza atwa ndlala. 
 3Kutani muringi ata ka yena, ataku: “Loko uli N'wana wa Xikwembu, bzela maribze lawa lesvaku mahundzuka svakuja.”
 4 Kambe yena ahlamula, aku: Kutsaliwile lesvi:“‘Munhu angakala angahanyi hi svakuja ntsena,kambe atahanya hi marito hinkwawu lawa mahumaka non'weni wa Xikwembu.’”
5Kutani Diyavulosi amuyisa doropeni leri rohlawuleka, amuveka axihlungweni xa Tempele, 
6 aku ka yena: “Loko uli N'wana wa Xikwembu, jatama, hikuva kutsaliwile lesvi:“‘Xikwembu xitarhumela tintsumi ta xona,kutani titakuqhamukela mavokweni ya tona,lesvaku nenge wa wena wungatshuki wuvavisiwa hi ribze.’”
7  Yesu aku ka yena: “Nakambe kutsaliwile lesvi: ‘Ungatshuki uringa Hosi, Xikwembu xa wena.’”
8Diyavulosi atlhela amuyisa ntshaveni leyoleha ngopfu, amukomba mimfumu hinkwayu ya misava ni kudzuneka ka yona, 
9kutani aku ka yena: “Svilo lesvi hinkwasvu nitakunyika svona loko unikhinsamela, unigandzela.” 
10 Hi loko Yesu aku ka yena: Suka Sathana, hikuva kutsaliwile lesvi:“‘Utagandzela Hosi, Xikwembu xa wena, utirhela xona ntsena.’”
11Hi loko Diyavulosi amutshika; kutani tintsumi tita ka Yesu, titamutirhela.
12  Loko Yesu atwa lesvaku Yohani akhomiwile, atlhelela Galileya. 
13 Kutani asuka Nazareta, ayatshama Kapernawume, doropa leringa kusuhi ni tiva, amakumu ya matiko ya Zebuloni na Naftali, 
14lesvaku kutahetiseka lesvingavuliwa hi muprofeta Ezaya, loko aku:
15  “Wena tiko ra Zebuloni ni ra Naftali,ndleleni yoya ativeni hi tlhelo rin'wana ra Yordani,wena Galileya wa vamatiko!
16Vanhu lava avatshama munyameni,vavonile kuvonakala lokukulu;lava avatshama tikweni ni le ndzhutini wa rifu,vafikeliwe hi kuvonakala.”
17  Kusukela nkarhini wolowo Yesu asungula kupaluxa Evhangeli, aku: “Hundzukani, hikuva Mfumu wa matilo wu le kusuhi.”
18Loko ali karhi afamba alulama ni tiva ra Galileya, avona vavanuna vambirhi, Simoni, lweyi anyikiweke vito ra Petrosi, na Andreya makwavu, vali karhi vahoxa tinkoka ativeni, hikuva vali vaphasi va tihlampfi.
19Kutani aku ka vona: “Nilandzeni, nitamiyendla vaphasi va vanhu.” 
20Hi nomo-lo vasiya tinkoka ta vona, vamulandza. 
21Ahundzela mahlweni, kutani avona vavanuna van'wana vambirhi, anga Yakobe na Yohani vana va Zebedewu; avali bzatsweni ni tatana wa vona, vali karhi varhunga tinkoka ta vona. Avavitana,
22hi loko vahantla vasiya bzatsu ni tatana wa vona, vamulandza.
23  Yesu arhendzeleka hi tiko hinkwaru ra Galileya, na ali karhi ajondzisa masinagogeni ya vona, apaluxa Evhangeli ya Mfumu, ahanyisa mavabzi hinkwawu, ni kukarhateka hinkwaku loku vanhu avali nakona. 
24Kutani ndhuma ya yena yihangalaka tikweni hinkwaru ra Siriya. Vatisa hinkwavu lavavabzaka hi mavabzi ya tinxakaxaka ni lava vaxanisekaka ngopfu, kukota lava avali ni madimoni, ni lava avali ni rihuhe, ni lava va kulimala, kutani Yesu avahanyisa.
 25Kutani xitshungu lexikulu lexihumaka Galileya ni le Dekapolisi, ni le Yerusalema ni le Yudeya ni le tlhelweni rin'wana ra Yordani, ximulandza.
Matewu 5
Kuteloko Yesu avona xitshungu, ayakhwela ntshaveni; loko atshamile, vajondzisiwa va yena vamutshinelela.
Kutani asungula kuvajondzisa, aku:
“Kukatekile svisiwana moyeni, hikuva Mfumu wa matilo i wa svona.
Kukatekile lavarilaka,hikuva vatachaveleliwa.
Kukatekile lavorhula,hikuva vataja ndzhaka ya misava.
Kukatekile lavanga ni ndlala ni torha ra svolulama,hikuva vataxurhisiwa.
Kukatekile lavanga ni timpsalu,hikuva vatakombiwa timpsalu.
Kukatekile lavanga ni timbilu letibaseke,hikuva vatavona Xikwembu.
Kukatekile lavatisaka kurhula,hikuva vatavuliwa vana va Xikwembu.
Kukatekile lava vaxanisiwaka hikolaho ka svolulama,hikuva Mfumu wa matilo i wa vona.
“Mikatekile loko vamirhuketela, loko vamixanisa ni kumilumbeta hi mavunhwa lawa yotala hikolaho ka mina. 
Tsakani, mitsakisisa, hikuva hakelo ya n'wina i yikulu matilweni; hikuva vaxanisise xisvosvo vaprofeta lava avali kona, na n'wina mingasivakona.”
N'wina mi munyu wa misava; kambe loko munyu wupshama, kunandziha ka wona kutapfuxetiwa hi yini ke? Awahapfuni nchumu, loko kungali kucukumetiwa handle, wukandziyeliwa hi vanhu.
N'wina mi kuvonakala ka misava; doropa leriyakiweke ntshaveni aringetumbetiwi.
Nasvona, avalumeki rivoni kurimbhonya hi xirhundzu, kambe variveka henhla, kutani rivoninga hinkwavu lava vanga ndlwini.
Kuvonakala ka n'wina akuvoningele vanhu hi mukhuva wolowo, lesvaku vatavona mintirho ya n'wina leyosaseka, vadzunisa Tatana wa n'wina lweyi anga matilweni.
Mingapimiseni lesvaku nitile kutahelisa Nawu hambi vali Vaprofeta; anitelangakutahelisa, nitele kutawulandza. 
Nimibzela ntiyiso, nili ka n'wina: Tilo ni misava svingasinyamalala, yota , kumbe xindzhatana, hambi xili xin'we, xingakala xingasusiwi Nawini, kukondza svilo hinkwasvu svitava svihetisekile.
Hikolaho, lweyi angatatlula wun'we wa milawu leyitsongo leyi, kutani ajondzisa vanhu kuyendlisa svosvo, atavuliwa lwentsongo Mfun'wini wa matilo. Kambe lweyi angatayihlayisa ni kuyijondzisa, atavuliwa lwenkulu Mfun'wini wa matilo.
Hikuva namibzela nili: Loko kululama ka n'wina kungatluli kululama ka Vatsali ni ka Vafarisi, amingangheni Mfun'wini wa matilo.
“Misvitwile lesvivuliweke ka lava va khale, loko vaku: ‘Ungatshuki udlaya; lweyi adlayaka, atafanela kuyavanyisiwa.’” 
“Kambe mina nili ka n'wina: Mani na mani lweyi akarhiyelaka makwavu, atafanela kuyavanyisiwa; lweyi ange ka makwavu: ‘U xiphukuphuku!’ Afanela kuyisiwa ka muyavanyisi; lweyi ange ka yena: ‘Xihunguki ndziwena!’ Afaneliwa hi ndzilo wa Tihele.”
Hikolaho, loko uhumesa mhamba ya wena alitarini kutani utsundzuka kolaho lesvaku makwenu a ni mhaka na wena, 
siya mhamba ya wena kolaho alitarini, kutani urhanga uyarivalelana ni makwenu; hi kona ungatavuya, utahumesa mhamba ya wena. 
Hantlisa urivalelana ni lweyi unga ni mholova na yena, na mahali ndleleni, akuva munhu lweyi angakunyiketi ka muyavanyisi, muyavanyisi yena akunyiketa ka phoyisa, kutani unghenisiwa jele. 
Nitiyisile nili ka wena: Ungakala ungahumi kona, loko ungasihumesa male ya wena hinkwayu.
“Misvitwile lesvingavuliwa loko vaku: ‘Ungatshuki uwosva.’ ” 
Kambe mina nili ka n'wina: Mani na mani lweyi alangutaka wansati hi kumunavela, amuwosvile mbilwini ya yena. 
Hikolaho loko tihlo ra wena ra xinene rikujohisa, rixokole, uricukumeta kule na wena; hikuva svingayampsa loko xirho xin'we xa wena xilova, miri wa wena hinkwawu wungahoxiwi Tiheleni. 
Loko voko ra wena ra xinene rikujohisa, ritseme, uricukumeta kule na wena, hikuva svingayampsa loko xirho xin'we xa wena xilova, kutlula kuva miri wa wena hinkwawu wuya Tiheleni.
“Nasvona kuvuliwile, vaku: ‘Lweyi atshikaka nsati wa yena, aamunyike papela ra kumutshika.’ ” 
Kambe mina nili ka n'wina: Mani na mani lweyi atshikaka nsati wa yena, loko kungali hi mhaka ya vunghwavana, amuyendla lesvaku ahundzuka muwosvi; kutani mani na mani lweyi atekaka wansati lweyi atshikiweke hi mukhuva wolowo, wawosva.
“ Nasvona misvitwile lesvaku kuvuliwile ka lava va khale, vaku: ‘Ungatshuki utlhela ndzhaku akuhlambanyeni ka wena, kambe utayendla lesvi ungahlambanya svona mahlweni ka Hosi.’ ” 
Kambe mina nili ka n'wina: Mingatshukeni mihlambanya nikutsongo, hambi kuli hi tilo, hikuva i xiluvelo xa Xikwembu, 
hambi kuli hi misava, hikuva i vunavalatelo bza milenge ya xona, hambi kuli hi Yerusalema, hikuva i doropa ra Hosi leyikulu. 
Hambi yili nhloko ya wena, ungatshuki uhlambanya hi yona, hikuva ungakala ungasvikoti kuhundzula ni nsisi ni wun'we, kuwuyendla wobasa kumbe wa ntima. 
“Akuvulavuleni ka n'wina ‘Ina’ aave ‘Ina’, ‘Ahihim’ ava ‘Ahihim’. Lesvi yengeteleliwaka ka svosvo svihuma ka lweyi wobiha.”
“Misvitwile lesvingavuliwa loko vaku: ‘Tihlo ririhiwa hi tihlo, tinyo hi tinyo.’ ” 
Kambe mina nili ka n'wina: Mingatshukeni miyalela lweyi amiyendlelaka lesvobiha; kambe loko munhu akumakala rhama ra xinene, mukangatelele ni lerin'wana. 
Ni loko munhu alava kukumangalela, akutekela banci, mutshike ateka na rona hembe. Loko akutekela nguvu mutshike ateka na wona nkhancu.
Loko munhu akusindzisa kufamba mpfhuka wun'we, famba na yena mimpfhuka mimbirhi.
Nyika lweyi akombelaka ka wena, ungafularheli lweyi anavelaka kulomba xanchumu ka wena.
“Misvitwile lesvingavuliwa, loko vaku: ‘Utarhandza wa le kwenu, uvenga nala wa wena.’” 
Kambe mina nili ka n'wina: Rhandzani valala va n'wina, mikhongelela lava vamixanisaka, 
lesvaku mihundzuka vana va Tatana wa n'wina lweyi anga matilweni, hikuva axisa jambu ra yena henhla ka lavobiha ni lavanene, anisa mpfula henhla ka lavolulama ni lavohomboloka.
Loko mirhandza lava vamirhandzaka ntsena, xana mingalangutela hakelo muni ke? Na vona vahakelisi va rhesa avayendlisi svosvo xana?
Ni loko mixeweta vamakwenu ntsena, mitlula van'wana ha yini-ke? Na vona vamatiko avayendlisi svosvo xana?
Hikolaho-ke, na n'wina mifanele kuhetiseka, kufana ni lesvi Tatana wa n'wina wa le tilweni ahetisekeke.
MATEWU 6
Tivoneleni lesvaku mingayendli timfanelo ta n'wina ta kunyika svisiwana mahlweni ka vanhu na miyendlela kuvoniwa hi vanhu; loko miyendlisa svosvo, amingayikumi hakelo ka Tatana wa n'wina lweyi anga matilweni. 
Hikolaho-ke, loko unyika svisiwana, ungatshuki uhuwelela kumbe kutivisa hi mhalamhala kufana ni lesvi vakanganyisi vasviyendlaka masinagogeni ni le tindleleni, lesvaku vatadzunisiwa hi vanhu. Nitiyisile nili ka n'wina: Hakelo ya vona vayikumile.
Kambe wena, loko unyika svisiwana, voko ra wena ra ximantsi ringatshuki ritiva lesviyendliwaka hi le ra xinene,
lesvaku kunyika ka wena kuyendleka xihundleni; kutani Tatana wa wena lweyi avonaka xihundleni, hi yena lweyi angatakuhakela.
Nasvona loko mikhongela, mingafaneni ni vakanganyisi; hikuva vona varhandza kukhongela na vayimile masinagogeni ni le mahlanganwini ya tindlela, lesvaku vatavoniwa hi vanhu. Nitiyisile nili ka n'wina: Hakelo ya vona se vayikumile. 
Kambe wena loko ukhongela, nghena ndlwini ya wena; kutaku loko upfalile xipfalu, khongela Tatana wa wena lweyi anga xihundleni, kutani Tatana wa wena lweyi avonaka xihundleni atakuhakela. 
“Loko mikhongela, mingaphindhaphindheni marito kufana ni vamatiko, hikuva vapimisa lesvaku hi kutata marito vatayingisiwa.”
Mingatshukeni mifana na vona, hikuva Tatana wa n'wina ativa lesvi misvipfumalaka na mingasikombela.
N'wina-ke, khongelani hi ndlela leyi, miku:“Tatana wa hina lweyi anga matilweni, vito ra wena arihlawuleke;”
“akute kufuma ka wena;kurhandza ka wena akuyendliwe misaveni,tani hi loko kuyendliwa tilweni.
Uhinyika namuntlha svakuja sva hina sva siku rin'wana ni rin'wana;”
“uhirivalela svijoho sva hina, tani hi loko na hina hirivalela lava vahijohelaka;”
ungahitshiki hiwela amiringweni,kambe hiponise ka lesvobiha,[hikuva kufuma, ni matimba, ni kutwala,i sva wena hi masiku ni masiku. Amen.]
Loko mirivalela vanhu svijoho sva vona, Tatana wa n'wina wa le tilweni atamirivalela na n'wina; 
kambe loko mingarivaleli van'wana, Tatana wa n'wina na yena angakala angamirivaleli svijoho sva n'wina.
Loko mititsona svakuja, mingasiqeni kufana ni vakanganyisi, lavasiqaka vaku vatavoniwa hi vanhu lesvaku va le kutitsoneni ka svakuja. Nitiyisile nili ka n'wina: Hakelo ya vona vayikumile.
Kambe wena, loko utitsona svakuja, tota nhloko ya wena hi mafurha, uhlamba ni nghohe; 
akuva ungavoneki ka vanhu lesvaku u le kutitsoneni ka svakuja, kambe utavoniwa hi Tatana wa wena lweyi anga kona xihundleni; kutani Tatana wa wena lweyi avonaka xihundleni, atakuhakela.
Mingatihlengeleteleni rifuwo misaveni, laha tinsumba ni kukurha svijaka kona, ni laha makamba maboxaka kona, mayiva. 
Kambe tihlengeleteleni rifuwo tilweni, laha tinsumba ni kukurha svingajiki kona, ni laha makamba mangaboxiki kona mayiva. 
Hikuva laha rifuwo ra wena ringa kona, hilaha mbilu ya wena na yona yingatava kona.
Rivoni ra miri i tihlo; hikolaho, loko mahlo ya wena mali manene, miri wa wena hinkwawu wutava kuvonakaleni.
Kambe loko mahlo ya wena mangalulamanga, miri hinkwawu wa wena wutava munyameni. Kutani-ke, loko kuvonakala lokunga ka wena kuli munyama, munyama wakona wutava lowukulu ngopfu!
Aku na munhu lweyi angakotaka kutirhela tihosi timbirhi; hikuva atavenga yin'we, arhandza leyin'wana. Mingekoti kutirhela Xikwembu na Mamona.
Hikolaho ninge ka n'wina: Mingatshukeni mivilela hi sva vutomi bza n'wina lesvaku mitaja yini kumbe mitanwa yini, hambi kuli kuvilela hi sva miri wa n'wina lesvaku mitayambala yini. Xana vutomi bza n'wina abzitluli svakuja ke? Na wona miri awutluli sviyambalu? 
Langutani tinyanyana letihahaka mpfhukeni: Atibzali, atitshoveli, atihlengeleti nchumu tshaleni, hikuva Tatana wa n'wina wa le tilweni watiphamela; xana n'wina amititluli ngopfu hi risima ke? 
Xana i mani ka n'wina lweyi angayengetelaka nkarhinyana wuli wun'we ka ntsengo wa malembe ya yena, kumbe lweyi angayengeteleka xisungunhu xili xin'we ka xiyimu xa yena hi kuvilela ka yena ke?
Ni loko svili sviyambalu, mivilela ha yini-ke? Xiyani ndlela leyi sviluva sva nhova lesvi vange i makhon'wa svikulaka ha yona: Asvitirhi, asviluki;
kambe namibzela lesvaku hambi ali Solomoni akudzunisekeni ka yena hinkwaku, angayambalanga tani hi xin'wana xa svona. 
Kutani lesvi Xikwembu xiyambexaka hi ndlela leyi abzanyi bza nhova lebzinga kona namuntlha, kambe mundzuku bzihoxiwa ndzilweni, xana axingemiyambexi kutlulisa svosvo, n'wina vanhu va kupfumela lokutsongo ke?
“Hikolaho-ke mingavileleni miku: ‘Xana hitaja yini?’ Kumbe: ‘Hitanwa yini?’ Kumbe: ‘Hitayambala yini ke?’” 
Hikuva svilo svosvo hinkwasvu svilaviwa hi vamatiko; kutani Tatana wa n'wina wa le tilweni wasvitiva lesvaku svilo lesvo hinkwasvu masvipfumala. 
Rhangani mitilavela Mfumu wa yena ni kululama ka wona, kutani svosvo hinkwasvu mitayengeteliwa svona.
Hikolaho-ke, mingatshukeni mivilela hi sva mundzuku hikuva mundzuku atatikarhatela sva yena. Kukarhateka ka siku rin'wana ni rin'wana kuringana siku rakona.
MATEWU 7
Mingayavanyiseni, lesvaku na n'wina mingatayavanyisiwa; 
hikuva mitayavanyisiwa hi kuyavanyisa loku miyavanyisaka van'wana hakona; ni mpimo lowu mipimelaka van'wana ha wona, mitapimeliwa ha wona na n'wina. 
Hikolaho ka yini ulanguta xilavi lexinga tihlweni ra makwenu, kambe ungakoti kuvona ntsandza lowunga tihlweni ra wena, ke? 
“Kumbe, xana uvulisa kuyini ka makwenu, uku: ‘Nitshike nisusa xilavi atihlweni ra wena’ xana? Kasi, vona, ku ni ntsandza atihlweni ra wena!” 
Mukanganyisi! Rhanga ususa ntsandza lowunga tihlweni ra wena; hi kona ungatavona khwatsi, kutani ususa xilavi atihlweni ra makwenu. 
Minganyikeni timbzana svilo lesvihlawulekeke, hikuva tingamihundzukela, timikakatlula; nasvona mingahoxi maperola ya n'wina mahlweni ka makhumba, hikuva matamakandziyela.
Kombelani, mitanyikiwa; lavani, mitasvikuma; gongondzani, mitapfuleliwa, 
hikuva mani na mani lweyi akombelaka, wanyikiwa; lweyi alavaka wasvikuma; kutapfuleliwa lweyi agongondzaka.
Xana i mani xikarhi ka n'wina lweyi anganyikaka n'wana wa yena ribze, loko akombela svakuja ke?
Kumbe loko akombela hlampfi, angamunyikaka nyoka ke? 
Kutani-ke, lesvi n'wina minga vanhu vobiha mitivaka kunyika vana va n'wina svilo lesvinene, xana Tatana wa n'wina lweyi anga matilweni, angetlulisi ngopfu kunyika lesvinene ka lavakombelaka ka yena ke?
Hikolaho, hinkwasvu lesvi milavaka lesvaku vanhu vamiyendlela svona, vayendlelani svona na n'wina, hikuva hi svona lesvijondzisiwaka hi Nawu ni Vaprofeta.
Nghenani hi nyangwa lowu wokhuma, hikuva nyangwa lowuyisaka kuloveni wuyanamile, ni ndlela leyi yiyaka kona, yiyanamile, kutani lavanghenaka hi yona vatele.
Kasi nyangwa lowuyisaka vuton'wini wukhumile svinene, ni ndlela leyi yiyaka kona yikamanile svinene, kutani lava vayikumaka avatalanga.
Tivoneleni ka vaprofeta va mavunhwa lavataka ka n'wina na vayambalile svikhumba sva tinyempfu, kasi atimbilwini ta vona, i mahlolwa lawa malevaka.
Mitavativa hi mintirho ya vona. Xana svichocho sva mawuvha svingakhayiwa amintweni kumbe makuwa asvihaheni xana? 
Ahihim! Nsinya lowunene wupsala mihandzu leyonandziha, ni nsinya lowobiha wupsala mihandzu leyobiha. 
Nsinya lowunene awukoti kupsala mihandzu leyobiha, ni nsinya wobiha awukoti kupsala mihandzu leyonandziha. 
Nsinya wun'wana ni wun'wana lowungapsaliki mihandzu leyonandziha, wotsemiwa, wuhoxiwa ndzilweni.
Hikolaho mitavativa hi mintirho ya vona.
“Ahi hinkwavu lavango ka mina: ‘Hosi, Hosi’ vangatanghena Mfun'wini wa matilo, kambe kutanghena lavayendlaka kurhandza ka Tatana wa mina lweyi anga matilweni.”
“Hi siku lero lavotala vataku ka mina: ‘Hosi, Hosi, xana ahiprofetanga hi vito ra wena ke? Xana ahihlongolanga madimoni hi vito ra wena ke? Xana ahiyendlanga mahlori lawa yotala hi vito ra wena ke?’ ”
Nkarhini wolowo nitavabzela rivaleni, niku: Animitivanga, ni siku ni rin'we; sukani ka mina, n'wina lavayendlaka lesvobiha!
Hikolaho-ke, mani na mani lweyi ayingisaka marito ya mina lawa, ava afamba ha wona, atafana ni wanuna lweyi wotlhariha lweyi ayakeke yindlo ya yena ribzeni. 
Kutani mpfula yina, maboboma mata, timheho tihunga, sviba yindlo yoleyo; kambe yingawi, hikuva masungulu ya yona amali ribzeni. 
“Mani na mani lweyi ayingisaka marito ya mina lawa, kutani angafambi ha wona, atafana ni wanuna wa xiphukuphuku, lweyi ayakeke yindlo ya yena axipfunyeni. 
Mpfula yina, maboboma mata, timheho tihunga, sviba yindlo yoleyo, kutani yiwa, kuwa ka yona kuva lokukulu.”
Kuteloko Yesu ahetile kuvula marito lawa, xitshungu xihlamala hi kujondzisa ka yena; 
hikuva aaxijondzisa kufana ni lweyi anga ni matimba, kungali kufana ni Vatsali va vona.
MATEWU 8
Loko Yesu axikile hi le ntshaveni, xitshungu lexikulu ximulandzelela.
Kutani kuta munhu wa nhlokonho, afika amukhinsamela, aku: “Hosi, loko usvirhandza, unganibasisa.” 
Yesu atshambuluta voko, amukhumba, aku: “Nasvirhandza, nakubasisa!” Hi nomo-lo, abasa nhlokonho ya yena. 
Yesu aku ka yena: “Tivonele, ungatshuki ubzela munhu svilo lesvi; kambe famba, uyatikomba ka Muprista, uhumesa mhamba leyingalerisiwa hi Moxe, svitava vumboni ka tiko.”
Kakuloko anghena Kapernawume, ndhuna ya dzana ra masochwa yita ka yena, yimukombela hi xichavu lexikulu, 
yiku: “Hosi, mutirhi wa mina ayo lakahla ndlwini, awome svirho, axaniseka ngopfu.” 
Yesu aku ka yena: “Nitaya, niyamuhanyisa.” 
Ndhuna ya dzana ra masochwa yihlamula yiku: “Hosi, asvinifanelanga lesvaku wena utanghena ndlwini ya mina, kambe vula rito ntsena, kutani mutirhi wa mina atahanya; 
hikuva, mina ninga munhu lweyi afumiwaka hi van'wana, ni ni masochwa hansi ka mina; loko niku ka mun'we wa vona: ‘Famba!’ Wafamba; ni ka mun'wana: ‘Tana!’ Wata; ni le ka mutirhi wa mina: ‘Yendla lesvo karhi!’ Wasviyendla.” 
Loko Yesu asvitwile, ahlamala, kutani abzela lavamulandzelaka, aku: “Nitiyisile nili ka n'wina: Xikarhi ka Vaisrayele, anikumanga munhu ni mun'we lweyi anga ni kupfumela loku kotanu. 
Namibzela, nili: Lavotala vatahuma avuxeni ni le vupelajambu, kutani vatatshama svakujeni Mfun'wini wa matilo kun'we na Abrahamu, na Izaki, na Yakobe. 
Kambe lava Mfumu awuli wa vona, vatacukumetiwa handle, munyameni, laha kungatava ni minkosi ni kuketsela ka matinyo.” 
Kutani Yesu aku ka ndhuna ya dzana: “Famba, tlhelela kaya! Akuyendleke hilaha upfumeleke hakona.” Kutani mutirhi wa ndhuna ahanyisiwa hi nkarhi wolowo.
Loko Yesu afika kaya ka Petrosi, avona mamana wa nkata Petrosi na ayetlele na avabza, miri wa yena wuhiseta.
Yesu amukhumba hi voko, kutani kuhiseta ka miri wa yena kunyamalala. Hi loko apfuka, atirhela Yesu.
Nimajambu, vatisa lavanyingi lava avali ni madimoni; kutani ahlongola mimoya leyi hi rito ntsena, nasvona ahanyisa hinkwavu lavavabzaka,
lesvaku kuyendleka lesvingavuliwa hi muprofeta Ezaya lweyi angaku: “Atekile mahlomulu ya hina, atirhwexa ni mavabzi ya hina.”
Loko Yesu avona xitshungu lexi aximurhendzelile, alerisa vajondzisiwa va yena kupelela ka tlhelo rin'wana ra nambu. 
Kutani mun'we wa mutsali ata ka yena, ataku: “Mujondzisi, nitakulandza hinkwaku lomu uyaka kona.” 
Yesu amuhlamula aku: “Makhanga ma ni mincele, ni tinyanyana ti ni svisaka, kambe N'wana-wa-Munhu anga na laha angaseketelaka kona nhloko ya yena.”
Mun'we wa vajondzisiwa va yena aku ka yena: “Hosi, wanganipfumelela nirhanga hi kuyalahla tatana.” 
Yesu aku ka yena. “Nilandze, kutani utshika vafi valahla vafi va vona.”
Loko anghene bzatswini, vajondzisiwa va yena vamulandza. 
Kutani kupfuka xidzedze lexikulu tiveni, lakakuva bzatsu rikondza ribiwa hi magandlati; kambe Yesu, yena, aayetlele. 
Kutani vayamupfuxa, vaku: “Hosi, hiponise, halova!” 
Aku ka vona: “Hikolaho ka yini mili ni vutoya ke, n'wina vanhu vakupfumela lokutsongo?” Hi loko ayima, atshinya mheho ni tiva, kutani kurhula lokukulu kuva kona.
Vanhu vahlamala vaku: “Munhu lweyi i munhu muni xana, lesvi mheho ni tiva svimuyingisaka ke?”
Loko afikile ka tlhelo rin'wana ra tiva tikweni ra Vagadala, atlhangavetiwa hi vanhu vambirhi lava avali ni madimoni, vahuma hi le masirheni; avachavisa ngopfu, kuli hava munhu ni mun'we lweyi aatiya kuhundza hi ndlela yoleyo. 
Kutani vahuwelela, vaku: “Mhaka ya wena na hina hi yihi ke, wena N'wana wa Xikwembu? Xana utele kutahixanisa nkarhi wungasifika ke?” 
Kulenyana na vona, akuli ni ntlhambi lowukulu wa makhumba lawa amali kujeni. 
Madimoni mamukombela hi matimba maku: “Loko uhihlongola, hirhumele antlhambini wa makhumba.”
Aku ka wona: “Yanani!” Hi loko mahuma mayanghena tinguluveni; kutani ntlhambi hinkwawu wutsutsumela ridongeni wuyatihoxa xiziveni xa tiva wufela kona. 
Varisi, vona, vabaleka, vaya doropeni, vayarungula hinkwasvu, ni lesvi svihumeleleke ka lava avali ni madimoni. 
Kutani vanhu va doropa hinkwaru vahuma kuyahlangana na Yesu; loko vamuvonile, vamukombela hi matimba lesvaku asuka tikweni ra vona.
MATEWU 9
Kutani Yesu anghena bzatsweni, atsemakanya aya ridongeni rin'wana ra tiva, aya doropeni laha aahanya kona. 
Kutani vamutisela munhu wokhwanyala svirho, ayo lakahla arihlakeni. Loko Yesu avona kupfumela ka vona, aku ka lweyi wokhwanyala svirho: “Tiyisa mbilu n'wananga, urivaleliwile svijoho sva wena.”
Van'we ka Vatsali vapimisa atimbilwini ta vona, vaku: “Munhu lweyi asandza Xikwembu!”
Yesu, hi kutiva mimpimiso ya vona, aku: “Hikolaho ka yini mipimisa lesvobiha atimbilwini ta n'wina?
Xana kuvevuka yini, kuvula lesvaku: ‘Urivaleliwile svijoho sva wena’, kumbe kuvula: ‘Pfuka ufamba’ ke? 
Svosvi-ke tivani lesvaku N'wana-wa-Munhu a ni matimba laha misaveni ya kurivalela vanhu svijoho.” Kutani aku ka lweyi wokhwanyala svirho: “Pfuka, teka rihlaka ra wena umuka.” 
Hi loko yena apfuka, amuka. 
Loko xitshungu xivona svosvo, xikhomiwa hi kuchava, kutani xitwalisa Xikwembu lexinganyika matimba lawa yotanu ka vanhu.
Loko Yesu asukile kolaho, aya mahlweni, kutani avona munhu lweyi avaku i Matewu na atshamile ndlwini ya kuhakelisa rhesa, aku ka yena: “Nilandze!” Hi loko Matewu asuka ayima amulandza.
Kuteloko Yesu atshamile kujeni ndlwini, vahakelisi va rhesa lavotala ni vajohi vafika, vatshama na yena kujeni svin'we ni vajondzisiwa va yena.
Loko Vafarisi vasvivona, vaku ka vajondzisiwa va yena: “Xana Mujondzisi wa n'wina ajela yini ni vahakelisi va rhesa ni vajohi ke?” 
Loko Yesu asvitwa, aku ka vona: “Lavatsakeke mirini, avalavi n'anga, kambe yilaviwa hi lavavabzaka.
“Yanani, miyajondza rito leringe: ‘Nitsakela timpsalu, kungali timhamba.’ Hikuva anitelanga kutavitana lavalulameke, kambe vajohi.”
Nkarhini wolowo vajondzisiwa va Yohani vata ka yena vaku: “Sviyendlisa kuyini lesvaku hina ni Vafarisi hitolovela kutitsona svakuja; na vajondzisiwa va wena vona, vangatitsoniki ke?” 
Yesu aku ka vona: “Xana vanghanu vamuteki vangarila loko muteki ahali na vona ke? Kambe masiku matata, lawa muteki angatasusiwa ka vona; hikona vangatatitsona svakuja. 
Aku na munhu lweyi arhungelaka xiziva xa nguvu xa ximpsha ka nguvu ya khale, hikuva xiziva xakona xitahandzula nguvu, kutani kuhandzuka kakona kutaya kuyengeteleka.
Nasvona vanhu avacheli vhinyu lerimpsha atindongeni  ta khale hikuva loko vayendlisa svosvo, tindonga titahandzuka, kutani vhinyu ritahalaka, na tona tindonga tiwonheka; kambe vhinyu lerimpsha varichela tindongeni letimpsha, kutani svihlayiseka hi vumbirhi bza svona.”
Loko ahavulavula na vona hi timhaka toleto, kufika mun'we wa varhangeli va sinagoga, amukhinsamela aku: “N'wana wa mina wanhwanyana wahakufa svosvi, ahifambe svin'we utamutlhanteka mavoko, kutani atatlhela ahanya.” 
Hi loko Yesu asuka amulandza, svin'we ni vajondzisiwa va yena.
Kambe akuli ni wansati lweyi aavabza hi vuvabzi bza kuhumela ngati, hi mpfhuka wa khume ra malembe ni mambirhi; ata hi kunyanimela hi le ndzhaku ka Yesu, akhumba makumu ya nguvu ya yena; 
hikuva ate mbilwini ya yena: “Loko ningakhumba nguvu ya yena ntsena, nitahanyisiwa.” 
Yesu ahundzukula, kutani loko amuvona, aku ka yena: “Tiyisa mbilu n'wananga, kupfumela ka wena kukuhanyisile.” Kusukela nkarhini wolowo, wansati lweyi ava ntomi.
Kutani loko Yesu afika kaya ka murhangeli ni loko avona lavachayaka svitiringo  ni xitshungu lexibaka huwa
aku ka vona: “Sukani, hikuva nhwanyana lweyi angafanga, ayoyetlela.” Kutani vamuhleka.
Kambe loko xitshungu xihumesiwe handle, Yesu anghena akhoma nhwanyana hi voko, yena apfuka.
Marungula ya mhaka yoleyo matwakala tikweni lero hinkwaru.
Loko Yesu asukile kolaho ni kuhundzela mahlweni, svifamahlo svimbirhi svimulandza, svili karhi svihuwelela sviku: “N'wana Davhida, hitwele vusiwana.” 
Kuteloko anghenile ndlwini, svifamahlo svita ka yena, kutani Yesu aku ka svona: “Xana mapfumela lesvaku ningamipfuna ke?” Sviku ka yena; “Ina Hosi!” 
Hi loko akhumba mahlo ya svona, aku: “Mitayendleliwa hilaha mipfumelaka hakona.”
Kutani mahlo ya svona mapfuleka. Yesu asvilaya svinene, aku: “Tivoneleni lesvaku svingatshuki svitiviwa hi munhu!” 
Kambe loko svihumile, sviyavulavula hi yena tikweni lero hinkwaru.
Loko vali karhi vahuma, kutisiwa munhu wa mbheveve, nasvona aali ni dimoni.
Kuteloko dimoni rihlongoliwile, lweyi wa mbheveve avulavula. Kutani xitshungu xihlamala, xiku: “Mhaka leyi, yotanu, ayisivoniwa xikarhi ka Vaisrayele.” 
Kambe Vafarisi vaku: “Ahlongola madimoni hi matimba ya hosi ya madimoni.”
Kutani Yesu arhendzeleka hi madoropa ni svidoropana hinkwasvu, ali karhi ajondzisa masinagogeni ya vona, achumayela Evhangeli ya Mfumu, ahanyisa hinkwavu lava vaxanisiwaka hi mavabzi ya tinxakaxaka. 
Loko avona xitshungu, axitwela vusiwana, hikuva axikarhele, axitshamile hansi, xifana ni tinyempfu letingaliki ni murisi. 
Hi loko aku ka vajondzisiwa va yena: “Ntshovelo i wukulu, kambe vatirhi avatalanga.
Hikolaho, kombelani ka N'winyi wa ntshovelo, lesvaku arhuma vatirhi kutshoveleni ka yena.”
MATEWU 10
Loko Yesu avitanile vajondzisiwa va yena va khume ni vambirhi, avanyika matimba yohlongola mimoya ya chaka ni matimba ya kuhanyisa hinkwavu lava vaxanisiwaka hi mavabzi ya tinxakaxaka.
Mavito ya vapostola lava va khume ni vambirhi hi lawa: Wosungula i Simoni lweyi ativiwaka hi vito ra Petrosi, kulandza Andreya makwavu, na Yakobe n'wana Zebedewu, na Yohani makwavu; 
Filipi na Bartolomewu; Tomasi na Matewu muhakelisi wa rhesa; Yakobe, n'wana Alfewu, na Tadewu;
Simoni wa Kanana, na Yudasi Iskariyota, lweyi angaxenga Yesu.
Yesu arhuma lava va khume ni vambirhi, ndzhaku ka loko avalayile aku: Mingatshukeni miya ka vamatiko; nasvona mingangheneni madoropeni ya Vasamariya,
kambe yanani ka Vaisrayele, lavalahlekeke kufana ni tinyempfu. 
“Kutani loko mili karhi mifamba, chumayelani miku: ‘Mfumu wa matilo wu le kusuhi.’” 
Hanyisani lavavabzaka, mipfuxa vafi, mibasisa va nhlokonho, mihlongola madimoni. Minyikiwile mahala; na n'wina, nyikani mahala.
Mingatshukeni miteka male ya golidi kumbe ya silivhere hambi ya koporo asvikhwameni sva n'wina; 
mingafambeni ni nkwama wa timbuva ta ndlela, male kumbe sviyambalu svoncinca, hambi masandhazi, kumbe nhonga, hikuva mutirhi afaneliwa hi svakuja sva yena.
Hinkwaku lomu minghenaka kona, doropeni hambi asvidoropanini, lavani njangu lowu wungamiyamukelaka, kutani mitshama ka wona kukondza misuka. 
Loko minghena muntini, xewetani. 
Loko munti wolowo wufanela, kurhula ka n'wina akute henhla ka wona; kambe loko svingawufaneli, kurhula ka n'wina akutlhelele ka n'wina. 
Kutani loko vangamiyamukeli, kumbe loko vangayingisi marito ya n'wina, muntini wolowo, kumbe doropeni rolero, humani miphuhuna ntsurhi milengeni ya n'wina. 
Nitiyisile nili ka n'wina: Hi siku ra kuyavanyisa, tiko ra Sodoma na Gomora ritavevukiseliwa kutlula doropa rolero.
Vonani, nimirhuma na mifana ni tinyempfu xikarhi ka mahlolwa; hi kolaho ke tlharihani kufana ni tinyoka, miva lavorhula kufana ni svituvana.
Tivoneleni, hikuva vanhu vataminyiketa atihubzeni, vamiba hi minkhavi masinagogeni ya vona. 
Nasvona mitayisiwa mahlweni ka tindhuna ni le mahlweni ka tihosi hikolaho ka mina, lesvaku miveka vumboni ka vona ni ka vamatiko.
Kambe siku leri vaminyiketaka ka vona, mingakanakaneni hi lesvi mingatavula svona ni mavulavulela yakona; hikuva svosvo, mitanyikiwa svona nkarhini wolowo.
Ahi n'wina mingatavulavula, kambe i Moya wa Tatana wa n'wina lowu wungatavulavula hi n'wina.
Makwavu atanyikela mun'wana makwavu lesvaku adlawa, ni tatana atayendlisa svosvo ka n'wana wa yena; vana vatapfukela vapsali va vona, vavadlaya.
Mitavengiwa hi vanhu hinkwavu hikolaho ka vito ra mina; kambe lweyi angatatiyisela kufika makumu, hi yena lweyi angataponisiwa.
Loko vamixanisa doropeni leri, tsutsumelani ka rin'wana, hikuva nitiyisile nili ka n'wina: N'wana-wa-Munhu atahumelela na mingasitlhanganisa madoropa hinkwawu ya Israyele.
Mujondzisiwa ahi nkulu ka mujondzisi wa yena, ni xikarawa ahi nkulukumba ka n'winyi wa xona. 
Sviringene loko mujondzisiwa angahundzuka lweyi afanaka ni mujondzisi wa yena, ni loko xikarawa xingahundzuka lexi xifanaka ni n'winyi wa xona. Loko n'winyi wa njangu vamuchulile lesvaku i Belzebule, ka va njangu wa yena svitatlula mpimo.
Hikolaho mingatshukeni michava vanhu, hikuva aku na xilo lexingafunengetiwa lexingatakala xingafununguliwi, ni xilo xa xihundla lexingatakala xingativiwi. 
Lesvi nimibzelaka svona axinyameni, svivuleni kuvonakaleni; ni lesvi misvitwaka svihleveteliwa tindleveni, svihuweleleni asvichungweni sva tiyindlo.
Mingatshukeni michava lavadlayaka miri, na valihava matimba yodlaya moya; kambe chavani lweyi anga ni matimba yolovisa moya ni miri wa munhu Tiheleni.
Xana svindzingiri svimbirhi asvixaviwi hi “sentavhu” yin'we ntsena ke? Kasi akungawi ni xin'we xa svona hansi, handle ka kurhandza ka Tatana wa n'wina. 
Xilesvo, loko kuli n'wina, hambi yili misisi ya tinhloko ta n'wina yihlayiwile hinkwayu. 
Hikolaho mingachaveni; n'wina mitlula svindzingiri lesvotala hi risima.
Mani na mani lweyi angatanivula mahlweni ka vanhu, na mina nitamuvula mahlweni ka Tatana wa mina lweyi anga matilweni. 
Kambe mani na mani lweyi angatanilandzula mahlweni ka vanhu, na mina nitamukaneta mahlweni ka Tatana wa mina lweyi anga matilweni.
Mingatshukeni mipimisa lesvaku nitile kutisa kurhula misaveni; kambe, nitisa tlhari, kungali kurhula. 
Hikuva nitile kutahambanisa“‘munhu ni tatana wa yena,nhwanyana ni mamana wa yena,mamanyana ni n'wingi wa yena;
ni svirho sva njangu wa munhu svitava valala va yena.’ ”
Lweyi arhandzaka tatana wa yena kumbe mamana wa yena kutlula mina, asvimufaneli kuva wa mina; svitano ni lweyi arhandzaka n'wana wa yena waxinuna kumbe waxisati kutlula mina.
Nasvona, lweyi angatekiki xihambanu xa yena anilandza anganifaneli. 
Lweyi alavaka kutihlayisela vutomi bza yena, atalahlekeliwa hi bzona; kambe lweyi alahlekeliwaka hi vutomi bza yena hikolaho ka mina, atabzikuma.
Lweyi amiyamukelaka, waniyamukela; ni lweyi aniyamukelaka, ayamukela lweyi anirhumeke. 
Lweyi ayamukelaka muprofeta hi lesvi anga muprofeta, atakuma hakelo yofana ni ya muprofeta; ni lweyi ayamukelaka lweyi alulameke hi lesvi anga lweyi alulameke, atakuma hakelo yofana ni ya lweyi alulameke. 
Nitiyisile nili ka n'wina: Mani na mani lweyi anyikaka hambi wuli ndzheko wa mati yotitimela ka mun'we wa lavatsongo lava, hi kutiva lesvaku i mujondzisiwa wa mina, angakala angapfumali hakelo ya yena.
MATEWU 11
Kuteloko Yesu ahetile kukombisana ni vajondzisiwa va yena lava va khume ni vambirhi, asuka kolaho, ayajondzisa ni kuchumayela Evhangeli madoropeni ya vona.
Kuteloko Yohani atwa ta mintirho ya Kriste na ali jele arhuma vajondzisiwa va yena kuyavutisa Yesu, vaku: 
“Xana hi wena lweyi vangate wata, kumbe xana hifanela kurindzela mun'wana ke?” 
Yesu ahlamula, aku ka vona: “Fambani miyarungulela Yohani lesvi misvitwaka ni lesvi misvivonaka: 
Svifamahlo svitlhela svivona, svilima svafamba, va nhlokonho vabasisiwa, lavofa tindleve vatwa, vafi vapfuka, svisiwana svibzeliwa Evhangeli. 
Kutani kukatekile lweyi angatakala angakhunguvanyeki hikolaho ka mina.”
Kutani loko varhumiwa vasukile, Yesu asala avulavula hi Yohani, aku ka xitshungu: Amiyile kuyavona yini mananga xana? Arili rihlanga leritsekatsekisiwaka hi moya xana? Ahihim! 
Loko svilitano, amiyela kuyavona yini ke? Xana aali munhu lweyi ayambakele svosaseka ngopfu ke? Vonani, lavayambaleke lesvosaseka va le tindlwini ta vuhosi.
Kutani nibzeleni, amiyela kuyavona yini ke? Aali muprofeta xana? Ina, namibzela, aali yena, ni kutlula ni muprofeta. 
Lweyi hi yena kungatsaliwa ta yena loko vaku:“ ‘Vona! Nirhuma ntsumi ya mina mahlweni ka wena;yitakurhangela mahlweni,yilungisa ndlela ya wena.’ ”
Nitiyisile hakunene nili ka n'wina: Xikarhi ka vanhu lavapsaliweke hi vavasati, akuhumelelanga lweyi atlulaka Yohani Mukhuvuli; kambe lweyi anga lwentsongo Mfun'wini wa matilo i nkulu ka Yohani. 
Kusukela nkarhini wa Yohani Mukhuvuli kutafika nkarhi wa svosvi, kungheniwa Mfun'wini wa matilo hi kutirhisa tihanyi, kutani va tihanyi hi vona lava vatitekelaka wona. 
Vaprofeta hinkwavu ni Vatsali va Nawu vaprofetile lesvingatahumelela kukondza kufika Yohani.
Kutani loko kunene mipfumela marito lawa, Yohani hi yena Eliya lweyi aafanela kuta. 
Lweyi anga ni tindleve, aayingise!
Hikolaho, vanhu va masiku lawa, ningavafanisa ni yini ke? Vafana ni vatsongwana vohuha, lava vatshameke ndhawini yoxavisela ka yona na vali karhi valengetana vaku:
“ ‘Himichayele nanga, kambe amicinanga; hiyimbelelile tinsimu ta mahlomulu, kambe amirilanga.’”
“Hi mukhuva lowu Yohani atile; aangaji, anganwi, kutani vaku: ‘A ni dimoni!’
N'wana-wa-Munhu atile aja, anwa, kutani vaku: ‘Langutani, munhu wa makolo hi lweyi, wa xidakwa, lweyi atwananaka ni vahakelisi va rhesa ni vajohi!’ Kambe vutlhari bza Xikwembu bzitikomba na bzilulamile hi mintirho ya bzona.”
Nkarhini wolowo Yesu asungula kusola madoropa lawa angayendla mahlori lawa yotala ka wona, hi mhaka ya lesvi mangayala kuhundzuka, 
aku: U ni khombo wena Korazini, na wena Betisayida, hikuva mahlori lawa mangayendliwa xikarhi ka n'wina, loko amayendliwile le Tiro ni le Sidoni, madoropa lawaya ingi mahundzukile khale, mayambale lesvokhwaxa, matshamile nkumeni. 
Hambi svilitano, namibzela lesvaku, hi siku ra kuyavanyisa, madoropa ya Tiro na Sidoni matavevukiseliwa kutlula n'wina.
Na wena Kapernawume:“ ‘Xana utatlakusiwa kuyafika tilweni ke? Ahihim! Utatsongahatiwa kuyafikela Tiheleni.’ ”“Hakunene, mahlori lawa mayendliweke ka wena, loko amayedliwile Sodoma, doropa leriya ni namuntlha aritava rahali kona. 
Hambi svilitano nakubzela lesvaku, hi siku ra kuyavanyisa, tiko ra Sodoma ritavevukiseliwa kutlula wena.”
Nkarhini wolowo Yesu avulavula aku: Nakukhensa Tatana, Hosi ya tilo ni misava, hikuva timhaka leti, utifihlele lava votlhariha, ni lava va vutivi, kambe utitivisile ka lavatsongo. 
Ina Tatana, usvilavise svosvo.
Tatana avekile svilo hinkwasvu mavokweni ya mina; kutani aku na lweyi ativaka N'wana, loko angali Tatana; nasvona aku na lweyi ativaka Tatana, loko angali N'wana, ni lweyi N'wana alavaka kumutivisa ka yena.
“Tanani ka mina, n'wina hinkwenu lavakarhaleke, ni lavatikeliwaka, nitamiwisisa. 
Rhwalani mpingu wa mina, mijondza ka mina, hikuva ni ni mbilu yorhula ni ya timpsalu; kutani mimoya yitakuma kuwisisiwa; 
hikuva mpingu wa mina wawolova, ni ndzhwalu wa mina wavevuka.”
MATEWU 12
Nkarhini wolowo Yesu ahundza xikarhi ka masimu ya trigu hi siku ra Savata. Vajondzisiwa va yena avatwa ndlala, kutani vasungula kutshova minchocho ya trigu, vaja.
Loko Vafarisi vasvivona, vaku ka yena: “Vona! Vajondzisiwa va wena vayendla lesvingapfumeleliwiki kuyendliwa hi siku ra Savata.” 
Kambe Yesu aku ka vona: “Xana amijondzanga lesviyendliweke hi Davhida, siku leri angatwa ndlala, yena ni lava avali na yena ke?” 
Atshama anghena na vona ndlwini ya Xikwembu, vaja xinkwa xa mhamba lexi axingafanelanga kujiwa hi yena ni lava avali na yena, kambe axijiwa hi Vaprista ntsena. 
Kumbe, amijondzanga Nawini xana lesvaku, hi siku ra Savata, Vaprista vatlula Nawu wa Savata hi kutirha Tempeleni, kambe vangakumi nandzu ke? 
Namibzela lesvaku ku ni lweyi atlulaka Tempele hi vukulu kola. 
Loko amitwisisile rito leringo: “ ‘Nitsakela timpsalu, kungali timhamba, n'wina ina mingasolanga lavangaliki na nandzu, 
hikuva N'wana-wa-Munhu i Hosi ya Savata.’”
Loko Yesu asukile kolaho, ayanghena sinagogeni ra vona. 
Kona kolaho, akuli ni munhu wa kukhwanyala voko. Kutani vavutisa Yesu hi kulava xomunyika nandzu ha xona vaku: “Xana svapfumeleliwa kuhanyisa munhu hi siku ra Savata ke?” 
Yena aku ka vona: “I mani munhu xikarhi ka n'wina lweyi anga ni nyempfu yin'we ntsena, kaku loko yiwela kheleni hi siku ra Savata, angatakala angayitlakuli, ayihumesa hi siku lero ke? 
Kasi munhu atlula ngopfu svinene tinyempfu hi risima. Hikolaho, kuyendla lesvinene hi siku ra Savata, svapfumeleliwa.” 
Kutani aku ka munhu yelweyo: “Tshambuluta voko ra wena!” Aritshambuluta; kutani ritlhela riwololoka rifana ni lerin'wana. 
Vafarisi vahuma handle, vayaboha makungu mayelanu ni vutomi bza Yesu kuvona hilaha vangamudlayaka hakona.
Kambe loko Yesu asvitiva, asuka kolaho. Lavotala vamulandza, kutani avahanyisa hinkwavu. 
Kambe avatshinyisisa lesvaku vangatshuki vamudumisa vanhwini.
Akuli kuhetisa lesvivuliweke hi muprofeta Ezaya, loko aku:
“Vonani nandza wa mina lweyi ningatihlawulela yena, murhandziwa wa mina lweyi mbilu ya mina yimutsakelaka. Nitaveka Moya wa mina henhla ka yena, kutani atativisa vamatiko lesvaku kuyavanyisa lokolulama ku kona;
angakala angaholovi, angebi huwa,aku na munhu lweyi angatatwa rito ra yena asvitaratwini.
Angakala angatshovi rihlanga lerikhinyekeke,nasvona angakala angatimi rivoni leringe ketiketi, akondza ahlulisa kuyavanyisa lokolulama.
Kutani vamatiko vatatshemba vito ra yena.”
Hi loko vatisa munhu lweyi aali ni dimoni; wa xifamahlo, nasvona ali mbheveve. Yesu amuhanyisa, kutani lweyi wa mbheveve avulavula, nasvona atlhela avona.
Kutani xitshungu hinkwaxu xihlamala, xivutisana xiku: “Xana munhu lweyi angava yena N'wana Davhida ke?” 
Loko Vafarisi vatwa svosvo, vahlamula vaku: “Munhu lweyi angekoti kuhlongola madimoni loko kungali hi Belzebule, hosana ya madimoni.”
Kambe Yesu, hi kutiva miyehleketo ya vona, aku ka vona: Mfumu wun'wana ni wun'wana lowuyavaneke hi le xikarhi, wutawa; svitano ni ka doropa rin'wana ni rin'wana, hambi wuli njangu, lowuyavaneke hi le xikarhi, wungakala wungatiyi. 
Ni loko Sathana ahlongola Sathana, watilwisa; hi kolaho mfumu wa yena wungakala wungatiyi.
Ni loko kunene nihlongola madimoni hi Belzebule, xana vana va n'wina vona vamahlongola hi mani ke? Loko svilitano vatava vayavanyisi va n'wina. 
Kambe loko nihlongola madimoni hi Moya wa Xikwembu, svivula lesvaku Mfumu wa Xikwembu wutile ka n'wina.
Kumbe munhu anganghenisa kuyini ndlwini ya nhenha ya matimba aphanga xuma xa yona, loko angasungulanga hi kuboha nhenha yoleyo ke? Hikona angakotaka kuphanga yindlo ya yona. 
Lweyi angayimiki na mina, alwa na mina; kutani lweyi angahlengeletiki na mina, wahangalasa.
Hilaha ninge ka n'wina: Vanhu vatarivaleliwa xijoho xihi ni xihi, hambi kova kusandza Xikwembu; kambe loko vasandza Moya Lowokwetsima, vangakala vangarivaleliwi; 
mani na mani lweyi angatajohela N'wana-wa-Munhu hi kumusandza, atarivaleliwa; kambe lweyi angatajohela Moya Lowokwetsima hi kuwusandza, angakala angarivaleliwi, hambi kuli nkarhini wa svosvi, hambi kuli nkarhini lowutaka.
Vonani: Nsinya lowunene wuveka mihandzu ya wona leyinene. Vonani: Nsinya lowobiha, wuveka mihandzu ya wona leyobiha, hikuva nsinya wutiviwa hi mihandzu ya wona.
“N'wina rixaka ra svipshahla, mingasvikotisa kuyini kuhumesa marito lamanene, lesvi minga lavobiha ke? Nomo wuvula lesvi mbilu yitaleke hi svona. 
Munhu wa munene ahumesa svilo lesvinene xihundleni lexinene xa rifuwo ra yena, kambe munhu lweyi wobiha ahumesa lesvobiha xihundleni xa rifuwo ra yena lerobiha.
Hikolaho namibzela lesvaku, hi siku ra kuyavanyisa, vanhu vatatihlamulela ka rito rin'wana ni rin'wana ra hava leri vatshamaka varivula, 
hikuva wena, utahlayiwa lweyi alulameke hikolaho ka marito ya wena; na svona, utayavanyisiwa hikolaho ka marito ya wena.”
Nkarhini wolowo, van'wana va Vatsali ni Vafarisi vaku ka Yesu: “Mujondzisi, hilava kukuvona uyendla mahlori.” 
Avahlamula, aku: “Rixaka leri ra mona ni ra vuwosvi, rikombela mahlori, kambe ringakala ringanyikiwi wona, loko mangali wona mahlori ya muprofeta Yonasi. 
Hikuva hilaha Yonasi aheteke hakona masiku manharhu ni vusiku bzakona khwirini ra hlampfi leyikulu, N'wana-wa-Munhu na yena ataheta masiku manharhu ni vusiku bzakona hansi ka misava. 
Hi siku ra kuyavanyisa, vavanuna va Ninivha vatahumelela svin'we ni rixaka leri, variyavanyisa, hikuva vahundzukile, loko vachumayeliwa hi Yonasi; kutani masvivo, lweyi anga laha i nkulu kutlula Yonasi. 
Hi siku ra kuyavanyisa, hosinkazi ya le dzongeni yitapfuka kufeni svin'we ni rixaka leri, yiliyavanyisa, hikuva yisukile makun'wini ya misava kutayingisa vutlhari bza Solomoni, kutani masvivo, lweyi angalaha i nkulu kutlula Solomoni.
“Loko moya wa chaka wusukile ka munhu, wuya mananga kuyalava kuwisa, kambe wutsandzeka kukukuma;
hi loko wuku: ‘Nitatlhelela ndlwini ya mina leyi nihumeke ka yona.’ Kutani loko wufika, wuyikuma yingali na nchumu, yisviyeliwile, yilungisiwile. 
Hi loko wutlhela wuyateka mimoya yin'wana ya ntlhanu ni yimbirhi leyobiha kutlulisa wona, kutani yinghena, yitshama ndlwini leyi; kutani matshamela yohetelela ya munhu lweyi, matatlula lawa yosungula hi kubiha. Svitava tano ka rixaka leri robiha.”
Aku ahavulavula ni xitshungu, kuhumelela mamana wa yena ni vamakwavu, vayima handle, valava kuvulavula na yena. 
Kutani munhu mun'we aku ka yena: “Vona, mamana wa wena ni vamakwenu, hi lava laha handle, valava kuvulavula na wena.” 
Kambe Yesu ahlamula lweyi angamutivisa aku: “Mamana i mani xana, ni vamakwerhu i va mani xana?” 
Kutani akomba vajondzisiwa va yena hi voko, aku: “Mamana ni vamakwerhu hi volava; 
hikuva mani na mani lweyi ayendlaka kurhandza ka Tatana wa mina lweyi anga matilweni, hi yena makwerhu waxinuna, ni waxisati, na mamana.”
MATEWU 13
Hi siku rolero, Yesu ahuma ndlwini, ayatshama kusuhi ni tiva.
Kutani xitshungu lexikulu xihlengeletana xitela yena, akondza anghena bzatswini, atshama ndzeni ka rona; loko xili xitshungu hinkwaxu, xona axiyimile ridongeni. 
Kutani axibzela timhaka letotala hi svifaniso, aku:“Yingisani! Muhaxi ahumile aya kuhaxeni ka timbewu.
Loko ali karhi ahaxa, timbewu tin'we tiwela ndleleni; kutani tinyanyana tita, titaja hinkwatu.
Timbewu tin'wana tiwela maribzeni, laha akungali na misava leyotala, kutani tihantla timila, hikuva misava yakona ayingatalanga. 
Kambe loko jambu ritlhava, svimilwa svivuna, kutani sviwoma hi kupfumala timintsu. 
Timbewu tin'wana tiwela xikarhi ka mintwa; loko mintwa yikula, yitikamanyeta. 
Kasi tin'wana tona tiwela misaveni leyinene, tiveka mihandzu, yin'wana yichela dzana (100), yin'wana ntlhanu wa makume ni rin'we (60), yin'wana makume manharhu. 
Lweyi anga ni tindleve, aayingise!”
Vajondzisiwa vata ka Yesu, vaku: “Hikolaho ka yini uvulavula ni vanhu hi svifaniso ke?” 
Avahlamula, aku: Hi lesvaku n'wina, minyikiwile kutiva svihundla sva Mfumu wa matilo, kambe vona avanyikiwanga. 
Lweyi anga ni xanchumu, atanyikiwa ni svin'wana, kutani atava ni lesvotala; kambe lweyi angaliki ni nchumu, atatekeliwa ni lexi anga na xona. 
Lesviyendlekaka hi lesvaku nivulavula na vona hi svifaniso hikusa vavona, kambe avavonisisi; ni kuyingisa, avayingisisi, hambi kusvitwisisa. 
Kutani kuyendleka ka vona lesvingavuliwa khale hi muprofeta Ezaya, loko aku:“ ‘Kuyingisa mitayingisa hi tindleve, kambe amingayingisisi nikutsongo, nasvona, kuvona hi mahlo mitavona, kambe amingavonisisi!
Timbilu ta vanhu lava titlanyalile; vatipfale tindleve ni mahlo, lesvaku vangahavoni, ni kuyingisa vangahayingisi hi tindleve ta vona, hambi kuli kutwisisa hi timbilu ta vona, vangahatwisisi, lesvaku vahundzuka, na mina nivahanyisa.’ ”
Kambe makatekile mahlo ya n'wina, hikuva mavona, na tona tindleve ta n'wina, hikuva tayingisa. 
Nitiyisile hakunene nili ka n'wina: Vaprofeta lavotala ni lava volulama, vanavelile kuvona lesvi n'wina misvivonaka kambe avasvivonanga; hambi kuli kuyingisa lesvi n'wina misviyingisaka kambe avasviyingisanga.
“Loko mili n'wina, yingisani xifaniso xa muhaxi mixitwisisa:
Mani na mani lweyi atwaka Rito ra Mfumu wa Xikwembu, kambe angaritwisisi, svifana ni loko mbewu yiwile kusuhi ni ndlela. Lweyi wobiha ata, amutekela lesvihaxiweke mbilwini ya yena. 
Mbewu leyihaxiweke amaribzeni, svifana ni loko munhu atwile Rito, ahantla ariyamukela hi kutsaka; 
kambe anga na timintsu ndzeni ka yena, atiyisela nkarhinyana ntsena; kutani loko khombo kumbe kuxaniseka svihumelela hikolaho ka Rito, ahantla akhunguvanyeka. 
Mbewu leyihaxiweke mintweni svifana ni loko munhu atwa Rito; kambe kuvilela hi sva misava ni kukanganyisiwa hi rifuwo svikamanyeta Rito, kutani ritsandzeka kuveka mihandzu. 
Kambe mbewu leyihaxiweke misaveni leyinene, svifana ni loko munhu atwa Rito aritwisisa; hi yena lweyi avekaka mihandzu leyinene, yin'wana yiveka ka dzana (100), yin'wana yiveka ka ntlhanu wa makume ni rin'we (60), yin'wana yiveka makume manharhu.”
Yesu avavekela xifaniso xin'wana, aku: “Mfumu wa matilo wufana ni munhu lweyi abzaleke mbewu leyinene nsin'wini ya yena. 
Kambe loko vanhu vayetlele, kuta nala wa yena, atabzala mfava xikarhi ka trigu, kutani atifambela. 
Kuteloko trigu ritlhavile rili khava, na wona mfava wuvonaka. 
Vatirhi va n'winyi wa munti vata, vaku ka yena: ‘Hosi, ahiku ubzalile mbewu leyinene nsin'wini ya wena; xana mfava lowu wuta hi kwihi ke?’ 
Aku ka vona: ‘I ntirho wa nala.’ Vatirhi vaku ka yena: ‘Xana ulava lesvaku hiyatsuvula mfava ke?’
Aku ka vona: ‘Ahihim, hikuva loko miyatsuvula mfava, mingatshuka mitsuvula na rona trigu. 
Svitshikeni svikula svin'we, kukondza kuyafika nkarhi wa kutshovela; hi kona ningataku ka vatshoveli: Rhangani hi mfava miwutsuvula, miwuboha hi tinyandza, mitawuhisa; kambe trigu mirihlengeleta tshaleni ra mina.’”
Avavekela xifaniso xin'wana, aku: “Mfumu wa matilo wufana ni mbewu ya nsinapi leyi munhu angayiteka, ayayibzala nsin'wini ya yena. 
Mbewu yakona hi leyitsongo ka timbewu hinkwatu, kambe loko yimilile, yitlula svimilwa hinkwasvu hi kukula, yihundzuka nsinya, tinyanyana ta tilo, titayaka marhavini ya wona.”
Atlhela avabzela xifaniso xin'wana, aku: “Mfumu wa matilo wufana ni comela leri wansati angariteka, aripfuva hi mimpimo yinharhu ya fulahu, yikondza yikukumuka hinkwayu.”
Yesu abzelile xitshungu timhaka leti hinkwatu hi svifaniso; angavabzelanga nchumu loko kungali hi svifaniso, 
lesvaku kutayendleka hilaha rito ra muprofeta ringaku:“Nitavulavula hi svifaniso,nipaluxa timhaka leti atifihliwile, hi mpfhuka misava yitumbuluxiwile.”
Kutani Yesu asuka xitshungwini, ayanghena ndlwini; vajondzisiwa va yena vata ka yena, vaku: “Hihlamusele xifaniso xa mfava wa le masin'wini.” 
Avahlamula, aku: Lweyi abzaleke mbewu leyinene i N'wana-wa-Munhu; 
nsimu i misava; mbewu leyinene i vana va Mfumu; mfava i vana va Lweyi Wobiha.
Nala lweyi abzaleke mfava i Diyavulosi; kutshovela i kuhela ka misava, vatshoveli vona i tintsumi.
Kukotisa loko mfava wutsuvuliwile, wuya hisiwa ndzilweni, svitava tano akuheleni ka misava. 
N'wana-wa-Munhu atarhuma tintsumi ta yena, titahlengeleta handle ka Mfumu wa yena vakhunguvanyisi hinkwavu ni lavayendlaka lesvobiha, 
titavacukumeta kheleni ra ndzilo, laha minkosi yingatava kona, ni kuketsela ka matinyo. 
Nkarhini wolowo, lavolulama vatavangama kukotisa jambu, Mfun'wini wa Tatana wa vona. Lweyi anga ni tindleve, aayingise!
Mfumu wa matilo wufana ni rifuwo lericeleliweke nsin'wini, kaku loko munhu arithumbhile, angatlhela aricelela, kutani kutsakeni ka yena, ayaxavisa svilo sva yena hinkwasvu, atixavela nsimu yoleyo.
Nasvona, Mfumu wa matilo wufana ni muxavi lweyi alavaka tinwarhu leti tinene; 
kutani loko akumile nwarhu yin'we yodura ngopfu, ayaxavisa svilo sva yena hinkwasvu, atixavela yona.
Nasvona: Mfumu wa matilo wufana ni nkukutu lowupetiweke lwandle, wuphasa tihlampfi ta tinxakaxaka. 
Loko wutele, vaphasi vawukokela ridongeni, vatshama hansi, vakhetela tihlampfi letinene amindzhaveni ya vona, letingapfuniki nchumu vaticukumeta. 
Svitava tano akuheleni ka misava; tintsumi titahuma, titahlawula lavobiha ka lavolulama, 
lavobiha titavacukumeta kheleni ra ndzilo, laha minkosi yingatava kona, ni kuketsela ka matinyo.
“Xana matitwisisa timhaka leti hinkwatu ke?” Vaku ka yena: “Ina!” 
Aku ka vona: “Hilaha ninge: Mutsali mun'wana ni mun'wana lweyi ajondzisiweke hi ta Mfumu wa matilo, afana ni n'winyi wa yindlo lweyi ahumesaka vuhosini bza yena svilo lesvimpsha ni lesvi sva khale.”
Kuteloko Yesu ahetile kuvula svifaniso svosvo, asuka kolaho; 
loko afikile tikweni ra le kwavu, ajondzisa vanhu sinagogeni ra vona, vakondza vahlamala, vaku: “Xana vutlhari lebzi ni mintirho leyi ya matimba, asvikume kwihi ke? 
Xana ahi yena n'wana wa muvatli ke?  Mamana wa yena, xana ahi yena lweyi avuliwaka Mariya ke? Ni vamakwavu, xana ahi vona va Yakobe, Yosefa, Simoni, na Yuda ke? 
Xana vamakwavu vaxisati ahi na vona hinkwavu xikarhi ka hina ke? Nasvona svilo lesvi hinkwasvu asvikuma kwihi xana?” 
Kutani vakhunguvanyeka svinene hikolaho ka yena. Kambe Yesu aku ka vona: “Muprofeta angasoliwi, loko kungali tikweni ra le kwavu, ni le maxakeni ya yena.” 
Hikolaho, angayendlanga mahlori lawa yotala kona, hikuva avangalina kupfumela.
MATEWU 14
Nkarhini wolowo, loko ndhuma ya Yesu yifikile tindleveni ta hosi Heroda, 
aku ka vatirhi va yena: “Munhu lweyi i Yohani Mukhuvuli, ayopfuka kufeni, kutani hi svona lesviyendlaka lesvaku mahlori ya matimba mavoneka ka yena.”
Mhaka hi lesvaku Heroda aakhomile Yohani, amuboha, amupfalela jele hikolaho ka Herodiya, nsati wa Filipi, makwavu wa Heroda;
hikuva Yohani aatshama abzela Heroda makhambi yotala aku: “Awupfumeleliwi kutekela makwenu nsati wa yena.” 
Heroda aanavela kumudlaya, kambe aachava vanhu hikuva avaku: “Yohani i muprofeta!” 
Kambe nkhubzeni wa siku ra kuvelekiwa ka Heroda, n'wana wa Herodiya waxisati acina mahlweni ka vanhu, atsakisa Heroda; 
hi kolaho, Heroda amutshembisa hi kuhlambanya, aku: “Xihi ni xihi lexi ungataxikombela, nitakunyika xona.” 
Hi loko lweyi wanhwanyana abzeleteliwa hi mamana wa yena kulanga, aku: “Ninyike nhloko ya Yohani Mukhuvuli svosvi kola, yili nkambaneni.”
Hosi yikhunguvanyeka, kambe hikolaho ka kuhlambanya ka yona, ni hikolaho ka lavatshameke na yona kujeni, yilerisa lesvaku nhloko yinyikiwa lweyi wanhwanyana. 
Kurhumiwa vanhu, vayatsema nhloko ya Yohani jele. 
Kutani nhloko ya yena yitisiwa na yili nkambaneni, vanyika lweyi wanhwanyana; yena ayiyisa ka mamana wa yena.
Kutani vajondzisiwa va Yohani vata, vatateka ntsumbu wa yena, vayawulahla; kutani vayativisa Yesu.
Loko Yesu atwile timhaka toleto, asuka kolaho hi bzatsu, apelela aya mananga na ali yexe. Loko xitshungu xisvitivile, xihuma madoropeni, ximulandza hi milenge. 
Akuhumeni ka yena bzatsweni, avona xitshungu lexikulu, kutani axitwela vusiwana, ahanyisa lavavabzaka xikarhi ka xona.
Kuteloko ripelile, vajondzisiwa vata ka yena vaku: “Lomu i mananga, nasvona nkarhi wuhundzile, tlhelisa xitshungu xiya madoropeni, xiyatixavela svakuja.” 
Kambe Yesu aku ka vona: “Avafanelanga kusuka; vaphameleni n'wina.” 
Vaku ka yena: “Ahi na nchumu la, loko kungali svinkwa sva ntlhanu ni tihlampfi timbirhi.” 
Aku: “Svitiseni halenu.” 
Kutani loko abzelile xitshungu kutshama hansi bzanyini, ateka svinkwa sva ntlhanu ni tihlampfi timbirhi, alanguta henhla tilweni, akhensa. Kutani akhemelela svinkwa svosvo, anyika vajondzisiwa, vona vayavela xitshungu.
Hinkwavu vaja vaxurha; kutani varholela matlhantlha lawa mangasala, matata svirhundzu sva khume ni svimbirhi. 
Kasi lavajeke avali vanhu lavalavaka kuva ntlhanu wa makhulu (5 000), loko kungakontiwi vavasati ni vatsongwana.
Ndzhaku ka svosvo, Yesu asindzisa vajondzisiwa lesvaku vanghena bzatsweni, varhanga vaya ka tlhelo lerin'wana ra tiva, loko yena ali karhi asalisana ni xitshungu. 
Kuteloko asalisanile ni xitshungu lexiya, atlhantukela ntshaveni kuyakhongela ali yexe; kutani apeleliwa hi jambu na ahali kolaho. 
Bzatsu rona, arifambile mpfhuka lowukulu risukile ribuweni, rili karhi ritsekatsekisiwa hi magandlati, hikuva mheho ayiba yikongoma bzatsu. 
Hi nkarhi wa mahlambandlopfu, ata ka vona, na afamba henhla ka mati ya tiva. 
Loko vajondzisiwa vamuvona na afamba henhla ka mati ya tiva, vadzuka ngopfu vaku: “I xipoko!” Kutani vaba nyandha hi kuchava. 
Kambe Yesu ahantla avulavula na vona, aku: “Tiyisani timbilu, hi mina; mingachaveni!” 
Petrosi amuhlamula, aku: “Hosi, loko uli wena hakunene, nilerise lesvaku nita kolaho unga kona hi le henhla ka mati.” 
Yesu aku ka yena: “Tana!” Kutani Petrosi ahuma bzatsweni, afamba henhla ka mati, aya ka Yesu. 
Kambe loko avona matimba ya mheho, akhomiwa hi kuchava; kutani loko asungula kumbombomela, aba nyandha aku: “Hosi, niponise!” 
Yesu ahantla atshambuluta voko, amukhoma, aku ka yena: “Munhu wa kupfumela lokutsongo, ukanakanile hikolaho ka yini xana?” 
Kuteloko vanghenile bzatswini, mheho yirhula.
Kutani lava avali bzatswini vakhinsamela Yesu, vaku: “Hakunene, u N'wana wa Xikwembu.”
Loko vatsemakanyile tiva, vafika tikweni ra Genezareta. 
Loko vanhu vakona vativile lesvaku hi yena Yesu, varhumela rito matlhelweni hinkwawu, kutani hinkwavu lavavabzaka vatisiwa ka yena. 
Vanhu vamukombela lesvaku apfumelela timbabzi kukhumba hambi mali makumu ya sviyambalu sva yena ntsena; kutani hinkwavu lavangamukhumba vahanyisiwa.
MATEWU 15
1Nkarhini wolowo, Vafarisi ni Vatsali lavahumaka Yerusalema vata ka Yesu, vaku: 
2“Hikolaho ka yini vajondzisiwa va wena vangalandzi svihena lesvi hisvikumeke ka lava va khale xana? Hikuva vaja na vangahlambanga mavoko.” 
3Avahlamula, aku: Na n'wina, mitlulela yini Nawu wa Xikwembu hi mikhuva ya n'wina ke? 
4 “Xikwembu xite: ‘Uva ni xichavu ka tatana wa wena ni ka mamana wa wena.’ Nasvona xite: ‘Lweyi arhuketelaka tatana wa yena kumbe mamana wa yena, aadlayiwe!’” 
5“Kasi n'wina mili, munhu angabzela tatana wa yena kumbe mamana wa yena, aku: ‘Lexi awufanela kuxilondzovota ka mina, i mhamba leyihlawuleliweke Xikwembu.’” 
6Ka n'wina, munhu lweyi angahalina yo mfanelo ya kupfuna tatana wa yena. Kutani-ke miwonha rito ra Xikwembu hi mikhuva ya n'wina. 
7Vakanganyisi, Ezaya aavula n'wina hakunene loko aku:
8  “‘Vanhu lava vanidzunisa hi milomo,kambe timbilu ta vona ti le kule na mina.
9Vatikarhata mahala hi kunidzunisa, tijondzo leti vatijondzisaka i milawu ya vanhu ntsena.’”
10Kutani Yesu avitana xitshungu, aku ka xona: “Yingisani, mitwisisa. 
11Lesvinghenaka non'weni, ahi svona lesvinyamisaka munhu, kambe lesvihumaka non'weni, hi svona lesvinyamisaka munhu.”
12Kutani vajondzisiwa vata ka yena, vaku: “Xana wasvitiva lesvaku Vafarisi vakhunguvanyekile, loko vatwile marito ya wena ke?” 
13Ahlamula, aku: “Nsinya wun'wana ni wun'wana lowu wungabzaliwangiki hi Tatana wa mina wa le tilweni, wutatsuvuliwa. 
14Vatshikeni, hi lava va svifamahlo lavafambisaka svifamahlokulobze. Loko xifamahlo xifambisa xin'wana, svitawela kheleni hi vumbirhi bza svona.”
15Petrosi amuhlamula aku: “Hihlamusele xifaniso lexi.” 
16Aku: “Xana ni svosvi mahapfumala kutwisisa na n'wina ke? 
17Xana amisvitivi lesvaku hinkwasvu lesvinghenaka non'weni, sviya khwirini, kutani svicukumetiwa nhoveni ke? 
18 Kasi lesvihumaka non'weni, svita hi le mbilwini, kutani hi svona lesvinyamisaka munhu. 
19Hikuva miyehleketo leyobiha, kudlayana, vuwosvi, vuphukuphuku, ni kuyiva, vumboni bza mavunhwa ni kurhuketela, 
20hi svona lesvinyamisaka munhu; kambe kuja na ungahlambanga mavoko, ahi svona lesvi svinyamisaka munhu.”
21Yesu asuka kolaho, aya matlhelweni ya madoropa ya Tiro na Sidoni. 
22Kutani kuhumelela wansati lweyi aata hi le migangeni ya kusuhi na Kanana ahuwelela, aku: “Nitwele vusiwana, Hosi N'wana Davhida! N'wana wa mina wanhwanyana axanisiwa ngopfu hi madimoni.” 
23Kambe Yesu angamuhlamulanga nchumu. Kutani vajondzisiwa va yena vamukombela vaku: “Muhlongole, hikuva ahibela huwa ali karhi ahilandzelela.” 
24Yesu ahlamula aku: “Anirhumiwanga ka van'wana, loko kungali ka Vaisrayele, lavalahlekeke kufana ni tinyempfu.” 
25Hi loko wansati ata, atamukhinsamela, aku: “Hosi, nipfune!” 
26Amuhlamula, aku: “Asvisasekanga kutekela vana svakuja, unyika timbzana.” 
27Yena aku: “Ina Hosi, kambe hambi tili timbzana, tija matlhantlha lawa mawaka hi le mezeni wa n'winyi wa tona.” 
28Kolaho Yesu ahlamula, aku ka yena: “Wansati, kupfumela ka wena i kukulu; akuyendliwe hilaha ukombelaka hakona!” Kutani n'wana wa yena ahanyisiwa hi nkama wolowo.
29Loko Yesu asukile kolaho, atlhelela kusuhi ni tiva ra Galileya, kutani atlhantukela ntshaveni, afika atshama kona. 
30Xitshungu lexikulu xita ka yena, na xili ni lavakhwitaka, svilima, svifamahlo, timbheveve ni van'wana lavotala; vavaveka milengeni ya Yesu, kutani avahanyisa. 
31Xitshungu xihlamala loko xivona timbheveve tivulavula, svilima svihanyisiwa, lavokhwita vafamba, lavofa mahlo vavona; kutani xidzunisa Xikwembu xa Israyele.
32Yesu avitana vajondzisiwa va yena, aku ka vona: “Nitwela xitshungu lexi vusiwana, hikuva xixwile masiku manharhu na mina, kutani axahali na svakuja; anilavi kuxitlhelisela makaya na xili ni ndlala, hikuva xingawa ndleleni.”
 33Vajondzisiwa vaku ka yena: “Xana hingasvikuma kwihi kola mananga svakuja svophamela xitshungu xotani, lesvaku xija xixurha ke?” 
 34Yesu aku ka vona: “Mi ni svinkwa svingani ke?” Vaku: “Hi ni svinkwa sva ntlhanu ni svimbirhi, ni tihlampfinyana tingali tingani.” 
 35Kolaho abzela xitshungu lesvaku xitshama hansi. 
 36Kutani ateka svinkwa sva ntlhanu ni svimbirhi ni tihlampfi, akhensa, akhema, anyika vajondzisiwa, vona vayavela xitshungu. 
 37Hinkwavu vaja vaxurha, varholela ni matlhantlha lawa mangasala, matata ntlhanu wa svirhundzu ni svimbirhi lesvikulu. 
 38Lavangaja, avali vanhu va mune wa makhulu (4 000), loko kungahlayiwi vavasati ni vatsongwana. 
 39Kuteloko atlhelisile xitshungu, anghena bzatswini, aya tikweni ra Magadala.
MATEWU 16
Vafarisi ni Vasaduki vata ka Yesu kutamuringa, vakombela lesvaku ayendla xikombiso lexihumaka tilweni. 
Yena avahlamula, aku: “[Nimajambu, mili: ‘Ritaxa khwatsi, hikuva tilo ripshukile kufana ni ndzilo.’] 
[Kutani ni mixo mili: ‘Namuntlha yitana, hikuva tilo radzindza, ni kumphuma rimphumile.’ Vakanganyisi, mitiva matshamela ya tilo, kambe mitsandzeka kutiva svikombiso sva minkarhi leyi?]  
Rixaka leri ra mona, ni vuwosvi, rilava xikombiso, kambe ringakala ringanyikiwi xona, loko xingali xikombiso xa muprofeta Yonasi.” Kutani avasiya, atifambela.
Loko vajondzisiwa vatsemakanyile vaya tlhelo rin'wana ra tiva vatsundzuka lesvaku avakhohlwile kuteka svinkwa. 
Yesu aku ka vona: “Tlharihani, tivoneleni ka comela ra Vafarisi ni ra Vasaduki.” 
Kutani vakanetana vaku: “Kumbe hi lesvi hingatekangiki svinkwa.” 
Kuteloko Yesu asvitwile, aku ka vona: “Vanhu vakupfumela lokutsongo, hikolaho ka yini mikanetana hi lesvi mingaliki ni svinkwa xana? 
Xana amisetwisisa ke? Xana amitsundzuki svinkwa sva ntlhanu lesvingaphamela vanhu va ntlhanu wa makhulu (5 000) ni lesvaku mitatile svirhundzu svingani lesvikulu hi matlhantlha ke?
Amitsundzuki ni svinkwa sva ntlhanu ni svimbirhi lesvingaphamela vanhu va mune wa makhulu (4 000) ni lesvaku mitatile svirhundzu svingani hi matlhantlha ke? 
Hikolaho ka yini mingatwisisi lesvaku aningavulavuli na n'wina hi ta svinkwa xana? Kambe hi lesvaku mitivonela ka comela ra Vafarisi ni ra Vasaduki xana?” 
Hikona vangatwisisa lesvaku aangavuli kutivonela ka comela ra svinkwa, kambe kutivonela ka tijondzo ta Vafarisi ni ta Vasaduki.
Loko Yesu afikile tikweni ra Khezariya wa Filipi, avutisa vajondzisiwa va yena, aku: “Xana vanhu vali, N'wana-wa-Munhu i mani ke?”
Vaku: “Van'we vali, u Yohani Mukhuvuli; van'wana vali, hi wena Eliya; van'wana kambe vali, hi wena Yeremiya, kumbe mun'we wa vaprofeta.”
Aku ka vona: “N'wina ke, mili ni mani xana?”
Kutani Simoni Petrosi ahlamula aku: “U Kriste, N'wana wa Xikwembu lexinyikaka vutomi.” 
Yesu ahlamula aku: “Ukatekile Simoni n'wana Yona, hikuva ahi munhu wa misava lweyi angakupfuletela svosvo, kambe i Tatana wa mina lweyi anga matilweni. 
Kolaho-ke nili ka wena: U ‘Petrosi’, kutani henhla ka ribze leri, nitayaka kereke ya mina; kutani hambi wuli ntamu wa rifu wungakala wungayihluli. 
Nitakunyika makhiya ya Mfumu wa matilo; kutani lexi ungataxiyalela la misaveni, xitayaleliwa ni le tilweni, ni lexi ungataxipfumelela la misaveni, xitapfumeleliwa ni le tilweni.” 
Kutani abzela vajondzisiwa va yena lesvaku vangatshuki vabzela munhu lesvaku hi yena Mesiya.
Kusukela nkarhini wolowo Yesu asungula kubzela vajondzisiwa va yena lesvaku afanele kuya Yerusalema ayatwisiwa kuvava lokukulu hi vakulukumba ni Vaprista lavakulu ni Vatsali, adlawa, atlhela apfuka kufeni hi siku ra vunharhu.
Kambe Petrosi amukokela tlhelweni, amukawuka aku: “Xikwembu axingesvipfumeleli lesvi, we Hosi! Svilo lesvi, svingakala svingakuhumeleli.” 
Hi loko yena ahundzukula, aku ka Petrosi: “Suka ka mina Sathana! U xikhunguvanyiso ka mina, hikuva awuyehleketi sva Xikwembu, uyehleketa sva vanhu ntsena.”
Yesu atlhela aku ka vajondzisiwa va yena: Loko munhu alava kunilandza aatitshike, atirhwexa xihambanu xa yena, kutani anilandza, 
hikuva lweyi arhandzaka kutihlayisela vutomi bza yena, atalahlekeliwa hi bzona; kambe lweyi alahlekeliwaka hi vutomi bza yena hikolaho ka mina, atatlhela abzikuma.
Hikolaho loko munhu akota kufuwa misava hinkwayu, kambe alahlekeliwa hi vutomi bza yena, svitava svimupfune yini ke? Kumbe munhu atahumesa yini kuxava vutomi bza yena xana?
Hikuva N'wana-wa-Munhu atavuya hi kukwetsima ka Tatana wa yena na ali ni tintsumi ta yena, kutani hi kona angatanyika mani na mani hi kuya hi mintirho ya yena.  
“Nitiyisile nili ka n'wina: Ku ni van'wana xikarhi ka lavanga kola, lavangatakala vangakhumbiwi hi rifu na vangasivona N'wana-wa-Munhu avuya Mfun'wini wa yena.”
MATEWU 17
Loko kuhundzile masiku ya ntlhanu ni rin'we, Yesu ateka Petrosi na Yakobe na Yohani makwavu wa Yakobe, aya na vona ntshaveni leyoleha na vali voxe. 
Kutani ahundzuka mahlweni ka vona; nghohe ya yena yivangama kufana ni jambu, nasvona sviyambalu sva yena svihundzuka lesvobasa, svivangama kukotisa kuvonakala.
Hi loko Moxe na Eliya vahumelela kolaho, vavulavula na yena. 
Kutani Petrosi aku ka Yesu: “Hosi, svatsakisa kuva kola; loko usvirhandza, ningayaka mintsonga yinharhu kola, wun'we wa wena, wun'wanyana wa Moxe, wun'wanyana wa Eliya.” 
Aku ahavulavula, refu lerovangama rihumelela, rivafunengeta; kutani kutwakala rito lerihumaka ka refu, riku: “Lweyi i N'wananga lweyi nimurhandzekaka, lweyi nimutsakelaka, muyingiseni!” 
Loko vajondzisiwa vatwa rito lero, vawa hi svimombo, hi kuchava. 
Kambe Yesu avatshinelela, avakhumba aku: “Sukanimiyima, mingachaveni!”
Loko vatlakusa mahlo, vavona Yesu na ali yexe, kungali na mun'wana kolaho.
Loko vahaxika hi le ntshaveni, Yesu avalerisa aku: “Mingatshukeni mibzela vanhu lesvi misvivoneke, kukondza N'wana-wa-Munhu atava apfukile kufeni.” 
Kutani vajondzisiwa vamuvutisa, vaku: “Hikolaho ka yini Vatsali vavula lesvaku Eliya afanele kurhanga ata xana?” 
Avahlamula aku: “Kunene Eliya wata, kutani atatlhela alulamisa hinkwasvu.
Kambe mina namibzela lesvaku Eliya atile, kambe avamutivanga; kutani vamuyendlile hinkwasvu lesvi vasvirhandzeke. Hi mukhuva wolowo, vatatwisa na yena N'wana-wa-Munhu kuvava.” 
Hi loko vajondzisiwa vatwisisa lesvaku aavabzela hi ta Yohani Mukhuvuli.
Kuteloko vafikile axitshungwini, munhu ata ka yena, atakhinsama, aku: 
“Hosi, twela n'wana wa mina vusiwana, hikuva axanisiwa ngopfu hi vuvabzi bza n'weti; hakanyingi awela ndzilweni, ni le matini. 
Nimutisile ka vajondzisiwa va wena, kambe vatsandzekile kumuhanyisa.” 
Yesu ahlamula, aku: “Ha! Rixaka leringapfumeliki, lerohomboloka, nitava na n'wina kufika rini xana? Nitamixanisekela kufika kwihi ke? Mutiseni halenu.” 
Hi loko Yesu akhahla dimoni, kutani dimoni rihuma ka lweyi wajaha; kusukela nkarhi wolowo jaha leriya riva rihanyile.
Kutani vajondzisiwa vata ka Yesu hi tlhelo, vaku ka yena: “Xana hina hitsandzekile ha yini kurihlongola ke?” 
Aku ka vona: “Hikolaho ka kupfumela kutsongo ka n'wina. Nitiyisile nili ka n'wina: Loko mili ni kupfumela loku kuringanaka ni ndzoho ya sinapi, mingaku ka ntshava leyi: ‘Suka laha uya lahaya!’ Kutani yitarhurha; kuhava lexi xingatamitsandza. 
[Dimoni ra rixaka leri arihumi loko kungali hi kukhongela ni kutitsona svakuja.]” 
Loko vajondzisiwa vatlhele vahlangana Galileya, Yesu aku ka vona: “N'wana-wa-Munhu atanyiketiwa mavokweni ya vanhu;
vatamudlaya, kambe atatlhela apfuka kufeni hi siku ra vunharhu.” Kutani vajondzisiwa vatala hi kuvaviseka lokukulu.
Loko Yesu ni vajondzisiwa vafika Kapernawume, vahakelisi va rhesa ra tidrakma timbirhi  vata ka Petrosi, vaku: “Xana mujondzisi wa n'wina angahumesi tidrakma timbirhi ke?” 
Aku: “Ina, wahumesa.” Loko Petrosi anghenile ndlwini, Yesu atekela kumuvutisa, aku: “Xana upimisa yini Simoni? Tihosi ta misava titeka ka mani rhesa ke? Ka vana va tona, kumbe a ka vanhu va le handle xana?” 
Petrosi aku ka yena: “Ka vanhu va le handle.” Yesu aku ka yena: “Loko svilitano, vana va tona avarhesi. 
Kambe lesvaku hingavakhunguvanyisi, yana ativeni, uyaringela; kutani hlampfi leyorhanga leyi ungatayiphasa, yikhome, uyipfula nomo; utakuma xitatare kona; xiteke, uvanyika xona, uhumesela mina na wena.”
MATEWU 18
Nkarhini wolowo, vajondzisiwa vata ka Yesu vaku: “Lwenkulu Mfun'wini wa matilo i mani xana?” 
Yesu avitana ntsongwana, amuyimisa xikarhi ka vona, aku: 
“Nitiyisile nili ka n'wina: Loko mingahundzuki mifana ni vatsongwana, amingangheni Mfun'wini wa matilo. 
Hikolaho-ke, lweyi atitsongahataka kufana ni ntsongwana lweyi, hi yena lweyi anga lwenkulu Mfun'wini wa matilo. 
Nasvona lweyi ayamukelaka ntsongwana wofana ni lweyi hi vito ra mina, ayamukela mina.
“Kambe lweyi angatayendla lesvaku mun'we wa lavatsongo lava vapfumelaka ka mina, akhunguvanyeka asvitayampsa loko aboheleliwa ribze ra kusilela ka rona nhan'wini, ahoxiwa xiziveni xa lwandle. 
Yini khombo misava hikolaho ka svikhunguvanyiso; loko kuli kukhunguvanyisa, kunene kufanele kuva kona, kambe a ni khombo munhu lweyi kukhunguvanyeka kuhumelelaka hikolaho ka yena.
Loko voko ra wena kumbe nenge wa wena svikukhunguvanyisa, svitseme, usvicukumeta kule na wena; hikuva svingayampsa loko unghena vuton'wini na uli xilima kumbe na ukhwita, kutlula kuhoxiwa ndzilweni lowungatimekiki na uli ni milenge yimbirhi kumbe mavoko mambirhi. 
Ni loko tihlo ra wena rikukhunguvanyisa, rixokole, uricukumeta kule na wena; hikuva svingayampsa kunghena vuton'wini na uli ni tihlo rin'we, kutlula kuhoxiwa ndzilweni wa Tihele na uli ni mahlo mambirhi.
“Tivoneleni lesvaku mingatshuki michipisa ni mun'we wa lavatsongo lava; hikuva namibzela lesvaku tintsumi ta vona matilweni titshama nkarhi hinkwawu na tivona mombo wa Tatana wa mina lweyi anga matilweni. 
[Hikuva N'wana-wa-Munhu atile kutalava ni kutaponisa lesvilahlekeke.]
Xana miyanakanya yini hi mhaka leyi ke: Loko munhu ali ni dzana (100) ra tinyempfu, kutani yin'we ya tona yilahleka, xana angakala angasiyi leti ta ntlhanu ni mune wa makume ni ntlhanu ni mune (99) nhoveni, ayalava leyilahlekeke ke?
Nitiyisile nili ka n'wina: Loko atshuka ayikumile, atayitsakela ngopfu kutlula leti ta ntlhanu wa makume ni mune leti atingalahlekanga. 
Hi mukhuva wolowo, ahikurhandza ka Tatana wa n'wina lweyi anga matilweni lesvaku kulahleka ni mun'we wa lavatsongo lava.
“Loko makwenu akujohelile, famba uyakombisana na yena kuhoxa ka yena, na mili n'wina vambirhi ntsena; loko akuyingisa, utava uvuyisile makwenu.
Kambe loko angakuyingisi, teka munhu mun'we, kumbe vambirhi, lesvaku mhaka hinkwayu yifakaziwa hi milomo ya timboni timbirhi kumbe tinharhu.
Loko ayala kuvayingisa, bzela nhlengeletanu ya vakriste; loko ayala kuyingisa na yona nhlengeletanu, ka wena aakotise muhedeni kumbe muhakelisi wa rhesa.
“Nitiyisile nili ka n'wina: Hinkwasvu lesvi mingatasviyalela laha misaveni, svitayaleliwa ni le tilweni; ni hinkwasvu lesvi mingatasvipfumelela laha misaveni, svitapfumeleliwa ni le tilweni. 
Nasvona namibzela kambe, nili ka n'wina: Loko vambirhi xikarhi ka n'wina vatwanana laha misaveni ka mhaka yihi na yihi, kutani vayikombela hi kukhongela, vatanyikiwa yona hi Tatana wa mina lweyi anga matilweni. 
Hikuva laha vambirhi kumbe vanharhu vahlengeletanaka kona hi vito ra mina, na mina nikona kolaho xikarhi ka vona.”
Hi loko Petrosi ata ka Yesu, afika amuvutisa aku: “Hosi, loko makwerhu atshamela kunijohela, xana nitamurivalela kangani ni ke? Kungava ka ntlhanu ni ka mbirhi ke?” 
Yesu aku ka yena: “Anikubzeli kumurivalela ka ntlhanu ni kambirhi, kambe nili akuve, makume ya ntlhanu ni mambirhi loku kuyandzisiwaka hi ntlhanu ni kambirhi. 
Hikuva Mfumu wa matilo wufana ni hosi leyinaveleke kukambisisa timale letitameliweke hi vatirhi, va yona.
Kuteloko yisungulile kukambisisa, kutisiwa munhu lweyi anga ni xikweneti lexikulu xa male ya khume wa makhulu (10 000) ya titalenta. 
Kambe lesvi munhu lweyi aapfumala xomuhakela ha xona, n'winyi wa yena atsema mhaka ya lesvaku axavisiwa, yena ni nsati, ni vana ni hinkwasvu lesvi anga nasvo, lesvaku nandzu wa yena wutahela hi mukhuva wolowo. 
Hi loko mutirhi lweyo awela milengeni ya n'winyi wa yena, akombela aku: ‘Nilehisele mbilu, nitakuhakela hinkwasvu.’
N'winyi wa mutirhi lweyi amutwela vusiwana, amutshunxa ni kumurivalela nandzu wakona. 
Kambe loko mutirhi lweyi ahuma handle, ahlangana ni mutirhikulobze lweyi aamudevha male ya tidenari ta dzana (100); hi loko amukhoma, amutlimba nkolo, aku: ‘Humesa male ya mina!’
Mutirhikulobze yelweyo awela milengeni ya yena, amukombela aku: ‘Nilehisele mbilu, nitakuhakela hinkwasvu.’ 
Kambe yena ayala, ayamuhoxa jele kukondza ahakela male hinkwayu. 
Kutani loko vatirhi lava van'wana vavona lesvihumeleleke, vakhomiwa hi kuvaviseka ngopfu, vayarungulela n'winyi wa vona hinkwasvu lesvihumeleleke. 
Hi loko n'winyi wa vona avitana mutirhi lwiya, aku ka yena: ‘Mutirhi lweyi wobiha! Nikutsetselelile nandzu wa wena hinkwawu, hi lesvi unganikombela; 
asvingakufanelanga na wena kutsetselela nakuloni, kufana ni lesvi na mina ningakutsetselela xana?’ 
Kutani n'winyi wa yena amukarihela, amunyiketa mavokweni ya maphoyisa, mutirhi yelweyo akondza ahakela male hinkwayu.
Tatana wa mina wa le matilweni atayendlisa svosvo ka n'wina, loko mani na mani wa n'wina angatsetseleli makwavu hi mbilu ya yena hinkwayu.”
MATEWU 19
Kuteloko Yesu ahetile kuvulavula timhaka leti, asuka Galileya, aya migangeni ya tiko ra Yudeya, hi tlhelo rin'wana ra nambu wa Yordani. 
Xitshungu lexikulu ximulandza, kutani avahanyisa kolaho.
Vafarisi vata ka yena kumuringa, vaku: “Xana munhu wapfumeleliwa kutshika nsati wa yena hi mhaka yihi ni yihi ke?” 
Yesu avahlamula aku: “Amihlayanga xana marito lawa mange: ‘Kusunguleni Mutumbuluxi ayendlile munhu waxinuna ni munhu waxisati’ xana? 
Nasvona Mutumbuluxi ate: ‘Hikolaho ka svona wanuna atasuka ka tatana wa yena ni ka mamana wa yena, anamarhela nsati wa yena; kutani lavambirhi vatava nyama yin'we ntsena.’
Svivula lesvaku avahali vambirhi, kambe i nyama yin'we ntsena. Hikolaho-ke lesvi Xikwembu xisvihlanganiseke, svingatshuki svihambanisiwa hi munhu.”
Vafarisi vaku ka yena: “Hikolaho ka yini Moxe abzelile vanhu lesvaku wansati anyikiwa papela ra kumutshunxa, kutani atshikiwa ke?” 
Yena, aku ka vona: “Moxe amipfumelelile kutshika vasati va n'wina hikolaho ka kunonon'hwa ka timbilu ta n'wina; kambe kusunguleni asvingalitano.
Mina nili: Mani na mani lweyi atshikaka nsati wa yena, loko kungali hi mhaka ya vunghwavana, kutani ateka mun'wana, wawosva.”
Vajondzisiwa va Yesu vaku ka yena: “Loko timhaka tawanuna ni nsati wa yena tili hi matshamela lawa, svayampsa lesvaku munhu atshama angachadi.” 
Avahlamula aku: “Ahi hinkwavu lava vangayamukelaka mhaka leyi, kambe yingayamukeliwa ntsena hi lava vanyikiweke svona.
Ku ni vatsheniwa lavangapsaliwa valitano amakhwirini ya vamamana va vona; ku ni vatsheniwa lavangayendliwa vatsheniwa hi vanhu; nasvona ku ni lavangatithena hi voxe hikolaho ka Mfumu wa matilo. Lweyi akotaka kuyamukela mhaka leyi, aayiyamukele!”
Kutani kutisiwa vatsongwana ka Yesu lesvaku avatlhanteka mavoko, avakhongelela; kambe vajondzisiwa vaholovela lavatisaka vatsongwana. 
Hi loko Yesu aku: “Tshikani vatsongwana, mingatshukeni mivasivela kuta ka mina, hikuva Mfumu wa matilo, i wa lavafanaka na vona.” 
Kuteloko avatlhantekile mavoko, asuka kolaho.
Kutani kuta munhu ka yena aku: “Mujondzisi lwenene, hi svihi lesvinene lesvi nifanelaka kuyendla svona lesvaku nitava ni vutomi lebzingaheliki, xana?” 
Yesu amuhlamula, aku: “Univutisela yini hi ta lesvinene xana? Lwenene i mun'we ntsena. Kambe loko ulava kunghena vuton'wini, hlayisa Milawu.” 
Yena aku ka Yesu: “Hi yi hi ke?” Yesu amuhlamula, aku: “Hi le yinge: ‘Ungatshuki udlaya, ungatshuki uwosva, ungatshuki uyiva, ungatshuki uhumesa vumboni bzohemba; 
uva ni xichavu ka tatana wa wena ni ka mamana wa wena.’ Nasvona: ‘Urhandza munhukuloni kukota loko utirhandza.’” 
Jaha leri riku ka yena: “Hinkwasvu lesvi nisvihlayisile na nahali ntsongo; xana nahapfumala yini ke?” 
Yesu aku ka yena: “Loko ulava kuva lweyi ahetisekeke, famba uyaxavisa rifuwo ra wena, unyika svisiwana, kutani utava ni xuma matilweni; hi kona ungatata unilandza.”
Kambe loko jaha leri ritwa marito lawa, rifamba na rihlunamile, hikuva arili ni rifuwo lerikulu.
Kutani Yesu aku ka vajondzisiwa va yena: “Nitiyisile nili ka n'wina: Svitanonon'hwa ka mufuwi kunghena Mfun'wini wa matilo.
Niyengeta nimibzela nili ka n'wina: Svingawolovela kamela kunghena ka tihlo ra nayethi, kutlula kuva mufuwi anghena Mfun'wini wa Xikwembu.”
Vajondzisiwa vatwa marito lawa, vahlamala ngopfu, vaku: “Loko svilitano, kungapona mani xana?” 
Yesu avalangutisisa, aku: “Ka vanhu lesvi asvingekoteki, kambe Xikwembu xona axitsandziwi hi nchumu.”
Kutani Petrosi aku ka Yesu: “Wasvivo, hina hitshikile hinkwasvu, hikulandza; xana hitavuyeliwa hi yini?” 
Yesu aku ka vona: “Nitiyisile nili ka n'wina: Loko svilo hinkwasvu svitava svipfuxetiwile, ni loko N'wana-wa-Munhu atshamisile xiluvelweni xa yena lexokwetsima, n'wina lava minilandzeke, na n'wina mitatshama sviluvelweni sva khume ni svimbirhi, miyavanyisa tinyimba ta Israyele leti ta timbirhi.” 
Kutani mani na mani lweyi atshikeke tiyindlo ta yena, kumbe vamakwavu vaxinuna ni vaxisati, kumbe tatana wa yena, kumbe mamana wa yena, kumbe nsati, kumbe vana, kumbe masimu, hikolaho ka vito ra mina, atanyikiwa svona ka dzana (100), atlhela aja ndzhaka ya vutomi lebzingaheliki. 
Kambe vanyingi lavanga va le mahlweni vatava va kugamesa, ni va kugamesa vatava va le mahlweni.
MATEWU 20
Mfumu wa matilo wufana ni n'winyi wa munti lweyi apfukiseke ahuma kuyathola vatirhi, kuyatirha nsin'wini ya yena ya mvhinya. 
Kuteloko atwananile ni vatirhi lava lesvaku vatakuma denari yin'we, yinga hakelo ya siku, avarhuma vaya nsin'wini ya yena ya mvhinya 
Atlhela ahuma loko kulava kuva nkarhi wa vunharhu nimixo, avona van'wana lava avali ntsendzeleni wa vuxaviselo bza doropa na vangatirhi nchumu;
aku ka vona: “ ‘Na n'wina, yanani nsin'wini ya mvhinya, nitaminyika lesvi svinga svona.’ ” 
Kutani vaya. Atlhela ahuma loko kulava kuva nkarhi wa vuntlhanu na wun'we ni nkarhi wa vuntlhanu ni mune ayendlisa svosvo.
Kuteloko ahumile kambe kusuhi ni nkarhi wa vukhume ni wun'we avona van'wana na vayoyima, kutani aku ka vona: “‘Mitshamela yini siku hinkwaru mingatirhi nchumu xana?’” 
Vamuhlamula vaku: “ ‘Hitshama, hikuva ahitholiwanga.’ Aku ka vona: ‘Na n'wina, fambani nsin'wini ya mvhinya nitaminyika lesvi svinga svona.’”
“Kutani loko svilava kuva vusiku n'winyi wa nsimu ya mvhinya aku ka muhlayisi wa svilo sva yena: ‘Vitana vatirhi, uvanyika hakelo ya vona; utasungula hi lava vangata ndzhaku, ugamesa hi lavangarhanga vatirha.’ 
Kutani lavangatholiwa kolomu ka nkarhi wa vukhume ni wun'we vata, mun'wana ni mun'wana akuma denari yin'we.
Kutani kutafika lavorhanga, vapimisa lesvaku vona vatahakeliwa kutlula van'wana; kambe mun'wana ni mun'wana wa vona akuma denari yin'we; 
loko vaholile, vangurangurela n'winyi wa munti, 
vaku: ‘Va le ndzhaku vatirhile wora rin'we ntsena, kambe uvaringanisile na hina hingakhukhumbisana ni siku hinkwaru, na hili karhi hitirha na hipsha hi mumu!’
Kambe yena ahlamula mun'we wa vona, aku: ‘Nakulorhi, anikukanganyisanga. Xana awutwanananga na mina kuhakeliwa denari yin'we ke? 
Teka muholo wa wena lowu, ufamba; munhu lweyi angatholiwa ndzhaku, nirhandza kumuholela kufana na wena. 
Xana anipfumeleliwi kuyendla lesvi nisvirhandzaka hi svilo sva mina ke? Kumbe vunene bza mina bzakuvilelisa xana? Kumbe unilanguta hi tihlo ropshuka hikuva mina nili munene xana?’”
Yesu atlhela aku: Hi mukhuva wolowo, valendzhaku vatava va le mahlweni, ni va le mahlweni vatava va le ndzhaku.
Loko Yesu ali karhi atlhantukela Yerusalema, ateka vajondzisiwa lava va khume ni vambirhi hi tlhelo, avulavula na vona loko vahali ndleleni, aku: 
“Vonani, hitlhantukela Yerusalema, kutani N'wana-wa-Munhu atanyiketiwa ka Vaprista lavakulu ni ka Vatsali; vatamuyavanyisela rifu; 
vatamunyiketa ka vamatiko lesvaku vona vatlanga hi yena, vamuba hi timpsika ni kumuvamba xihambanwini; kutani, hi siku ra vunharhu, atapfuka kufeni.”
Kutani nsati wa Zebedewu ata ni vana va yena vambirhi vaxinuna, akhinsamela Yesu akombela xanchumu ka yena. 
Yesu aku ka yena: “Ulava yini xana?” Yena aku ka Yesu: “Tshembisa lesvaku vana lava vambirhi va mina vatatshama Mfun'wini wa wena, mun'we vokweni ra wena ra xinene, mun'wana ka leri ra ximantsi.” 
Hi loko Yesu ahlamula aku: “Amixitivi lexi mikombelaka xona. Xana mingakota kunwela axinweleni lexi ningatanwela ka xona ke?” Vaku ka yena: “Hingasvikota.” 
Aku ka vona: “Hakunene mitanwela andzhekweni wa mina, kambe loko kuli kutshama vokweni ra mina ra xinene kumbe ra ximantsi, ahi mina ningaminyikaka svona, kambe i sva lava vangalungiseliwa svona hi Tatana wa mina.”
Loko lava va khume vatwa mhaka leyi, vahlundzukela vamakwavu lava vambirhi.
Hi loko Yesu avavitanela kusuhi na yena, aku ka vona: “Masvitiva lesvaku tihosi ta vamatiko tivafuma hi ntamu, na vona vakulukumba vavafuma hi matimba; 
svingatshuki sviva tano xikarhi ka n'wina, kambe mani na mani lweyi anavelaka kuva lwenkulu xikarhi ka n'wina, aave mutirhi wa n'wina; 
nasvona mani na mani lweyi anavelaka kuva wa le mahlweni xikarhi ka n'wina, aave xikarawa xa n'wina; 
tani hi lesvi N'wana-wa-Munhu angatelangiki kutirheliwa, kambe kutirhela van'wana ni kunyiketa vutomi bza yena kuponisa lavotala.”
Kakuloko vahuma Yeriko, xitshungu lexikulu xilandzelela Yesu. 
Kutani vanhu vambirhi vasvifamahlo avatshamile kusuhi ni ndlela; loko vatwa lesvaku i Yesu lweyi ahundzaka vahuwelela vaku: “Hosi, N'wana Davhida, hitwele vusiwana!” 
Xitshungu xivatshinya lesvaku vamiyela, kambe vona vatlhela vahuwelela vaku: “Hosi, N'wana Davhida, hitwele vusiwana!” 
Yesu ayima, avavitana, aku: “Milava lesvaku nimiyendlela yini xana?” 
Vaku ka yena: “Hosi, hilava lesvaku uhipfula mahlo!”
Hi loko Yesu avatwela vusiwana, akhumba mahlo ya vona; hi nomo-lo vatlhela vavona, kutani vamulandza.
MATEWU 21
Kuteloko vatshinelela Yerusalema, vafika Betfaje, Ntshaveni ya Maolivhera. Kutani Yesu arhuma vajondzisiwa vambirhi, 
aku ka vona: “Yanani xidoropanini lexivonekaka lahaya, mitahantla mikuma mbongolo ya mpsele leyibohiweke, na yili ni ximbongolwana xa yona; mititshunxa, mita na tona halenu ka mina.
Loko munhu amivutisa xokarhi, mitaku: ‘Hosi yatilava.’ Kutani atahantla aminyiketa tona.”
Svilo lesvi sviyendliwile lesvaku kuhetiseka rito ra muprofeta lweyi angaku:
“Bzelani va le Siyoni, miku:‘Hosi ya n'wina hi leyi yata!’Yita na yirhulile,Yigadile mbongolo Leyinga ni ximbongolwana,n'wana wa yona.”
Vajondzisiwa vaya, vayayendla hilaha Yesu angavabzela hakona;
vatisa mbongolo ni ximbongolwana xakona, vakapeka tinguvu ta vona henhla ka tona, kutani Yesu axigada. 
Kutani xitshungu lexikulu xiyandlala tinguvu ta xona ndleleni, van'wana vatshova marhavi ya minsinya, vayandlala ndleleni. 
Xitshungu lexi ximurhangeleke mahlweni ni lexi aximulandzela hi le ndzhaku, xihuwelela xiku:“Hozana ka N'wana Davhida!Akudzunisiwe lweyi ataka hi vito ra Hosi! Hozana matilweni ya le henhlahenhla!”
Kuteloko Yesu anghenile Yerusalema, vanhu hinkwavu va doropa vayimayimeka, vaku: “Munhu lweyi, i mani xana?” 
Kutani xitshungu xihlamula xiku: “Munhu lweyi i Yesu, muprofeta lweyi ahumaka Nazareta wa Galileya.”
Kutani Yesu anghena Tempeleni, ahlongola hinkwavu lava vaxavisaka ni lava vaxavaka Tempeleni, vahumela handle; awisetela mimeza ni svitshamu sva lava vaxavisaka svituvana,
aku ka vona: “Kutsaliwile lesvi: ‘Yindlo ya mina yitavuliwa yindlo ya xikhongelo’, kasi n'wina miyiyendla mhakwa wotumbela vayivi.”
“Svifamahlo ni lavokhwita vata ka Yesu Tempeleni, kutani avahanyisa.” 
Kambe Vaprista lavakulu ni Vatsali vahlundzuka ngopfu loko vavona mahlori lawa amayendlaka, ni loko vatwa vatsongwana na vali karhi vahuwelela Tempeleni vaku: “Hozana ka N'wana Davhida!” 
Hi loko vaku ka yena: “Xana wasvitwa lesvi vatsongwana lava vasvivulaka ke?” Yesu aku ka vona: “Ina! Xana amisihlaya rito leringe: ‘Adzunisiwile hi ndlela leyohetiseka hi milomo ya vatsongwana ni ya svihlangi lesvi svahayan'waka’ ke?” 
Kutani asuka avasiya, ahuma doropeni kuya Betaniya, laha angayetlela kona.
Nimixo loko avuyela doropeni, atwa ndlala;
kutani avona nkuwa kusuhi ni ndlela; ahambuka aya ka wona, kambe angakumanga nchumu ka wona loko mangali matluka ntsena. Hi loko aku ka wona: “Kungahatshuki kupsaliwa mihandzu ni siku ni rin'we ka wena!” Hi nomo-lo, nkuwa wuwoma.
Loko vajondzisiwa vasvivona, vahlamala vaku: “Xana nkuwa utekelise kuyini kuwoma ke?”
Yesu avahlamula aku: “Nitiyisile nili ka n'wina: Loko mili ni kupfumela mingakanakani, amingayendli ntsena lesviyendliweke ka nkuwa lowu, kambe ni loko miku ka ntshava leyi: ‘Suka, uyatihoxa lwandle!’ Svitayendleka;
na svona, hinkwasvu lesvi misvikombelaka hi kukhongela, loko mili ni kupfumela mitanyikiwa svona.”
Kuteloko Yesu afikile Tempeleni, Vaprista lavakulu ni vakulukumba va tiko vata ka yena loko ali karhi ajondzisa, vaku ka yena: “Xana uyendla svilo lesvi hi matimba wahi ke? Nasvona matimba wolawo, unyikiwile hi mani xana?”
Yesu avahlamula, aku: “Na mina, nitamivutisa xivutiso xin'we; loko minihlamula xona, hi kona na mina ningatamibzela lomu matimba lawa nitirhaka ha wona mahumaka kona. 
Xana kukhuvula ka Yohani akuhuma kwihi ke? Akuhuma tilweni, kumbe ka vanhu ke?” Vona vavulavulisana vaku: “Loko hiku: ‘Akuhuma tilweni’, ataku: ‘Loko svilitano, hikolaho ka yini mingapfumelanga ka yena ke?’ 
Kambe loko hiku: ‘Akuhuma ka vanhu’, hichava xitshungu, hikuva hinkwavu vakholwa lesvaku Yohani aali muprofeta.” 
Kutani vahlamula Yesu, vaku: “Ahisvitivi!” Hi loko aku ka vona: Na mina, aningamibzeli lomu mahumaka kona matimba lawa nitirhaka ha wona.
“Xana mili yini hi mhaka leyi? Munhu aali ni vana vambirhi; aya ka lweyi worhanga, aku: ‘N'wananga, yana uyatirha nsin'wini ya mina ya mvhinya namuntlha.’ 
N'wana lweyi ahlamula aku: ‘Anilavi!’ Kambe ndzhaku asala atilaya, kutani aya. 
Tatana wa yena aya ka lweyi mun'wana, amubzelisa svosvo. Yena ahlamula aku: ‘Nitaya tatana!’ Kambe, angayi. 
Xana ka vona lavambirhi, hi wihi lweyi angayendla kurhandza ka tatana wa yena ke?” Vaku ka yena: “Hilweyi worhanga.” Yesu aku ka vona: Nitiyisile nili ka n'wina: Vahakelisi va rhesa ni tinghwavana vamirhangela kunghena Mfun'wini wa Xikwembu.
Hikuva Yohani atile ka n'wina atamitivisa hi ta ndlela ya kululama, kambe amipfumelanga timhaka ta yena; kasi vahakelisi va rhesa ni tinghwavana, vona vapfumelile; kutani n'wina, hambi misvivonile, amitilayanga ni kupfumela amipfumelanga timhaka ta yena.
Yingisani xifaniso xin'wana: Akuli ni munumuzana mun'we lweyi aabzalile mvhinya nsin'wini ya yena; ayibiyela hi rithangu, acela ni xikamelo xokamela kona mihandzu, ayaka ni xihondzo; kutani alugarisela varimi vangali vangani, yena ateka riyendzo afamba. 
Loko nkarhi wakutshovela mihandzu wuli kusuhi, arhuma vatirheli va yena ka valugari, kuyateka mihandzu ya nsimu ya yena.
Kutani valugari vakhoma vatirhi lava, vaba mun'we, mun'wana vamudlaya, lweyi mun'wana vamukhandla hi maribze. 
Atlhela arhuma vatirhi van'wana lava vatlulaka lavorhanga hi kutala, kambe na vona vayendliwa svofana ni lava vorhanga.
“Ndzhaku ka svona arhuma n'wana wa yena ka vona, aku: ‘Vatachava n'wana wa mina.’” 
“Kambe loko valugari vavona n'wana lweyi, vabzelana vaku: ‘Majandzhaka hi lweyi! Tanani hi mudlaya, hiteka rifuwo ra yena.’”
Kutani vamukhoma, vamuhumesa handle ka nsimu, kutani vamudlaya. 
Kutani loko n'winyi wa nsimu avuya, atayendla yini hi “valugari” volavo xana?
Vahlamula Yesu vaku: “Atavalovisa vanhu lavobiha vahela hinkwavu; nsimu ya mvhinya, atayilugarisela varimi van'wana lavangatamunyika mihandzu ya nsimu hi nguva yakona.”
Yesu aku ka vona: Xana amisitshama mihlaya, Matsalweni, mhaka leyi yinge:“ ‘Ribze leri vayaki vangariyala,hi rona ringayendliwa ribze lerikulu rotiyisa ha rona’, ke? ‘Svilo lesvi sviyendliwile hi Hosi,i mhaka leyihlamalisaka loko hiyivona hi mahlo ya hina!’”
Hikolaho namibzela lesvaku mitatekeliwa Mfumu wa Xikwembu; kutani wutanyikiwa tiko rin'wana leringataveka mihandzu ya rona.
“[Lweyi angatawela henhla ka ribze lero atapshandlaka; nasvona ritapshandlasa lweyi ringatamuwela henhla.]” 
Loko Vaprista lavakulu ni Vafarisi vatwa svifaniso lesvi sva Yesu, vativa lesvaku avula vona;
kutani valava ndlela yomukhoma ha yona, kambe vachava xitshungu, hikuva axiku: “I muprofeta!”
MATEWU 22
Yesu atlhela avulavula na vona hi svifaniso, aku: 
Mfumu wa matilo wufana ni hosi leyiyendleleke n'wana wa yona nkhuvo wa vukati.
Yirhuma svitirhi sva yona kuyavitana lavangarhambiwa nkhubzeni, kambe vona vayala kuta. 
Yitlela yirhuma svitirhi svin'wana, yiku: “‘Bzelani lavarhambiweke, miku: Masvivo, nilungisile svakuja; tihomu ni svifuyu sva mina svonona svitlhaviwile; svilo hinkwasvu svilungisiwile, tanani nkhubzini.’” 
Kambe varhambiwa avakhatalanga ha svona; vatifambela, mun'we masin'wini ya yena, mun'wana kuxaviseni ka svilo sva yena; 
van'wana vakhoma svitirhi sva hosi, vasviyendlela tihanyi, vasvidlaya. 
Hi loko hosi yikariha, yirhuma mab'uthu  ya yona kuyalovisa vadlayi volavo ni kuhisa doropa ra vona. 
Kutani yibzela svitirhi sva yona, yiku: “‘Nkhuvu wa vukati wulungisiwile, kambe lavarhambiweke awungavafanelanga. 
Svosvi yanani mahlanganwini ya tindlela, miyarhamba hinkwavu lava mingatavakuma, vata nkhubzini.’” 
Kutani svitirhi svosvo svihuma, sviya tindleleni, svihlengeleta hinkwavu lava svivakumeke, lavobiha ni lavolulama, kutani yindlo ya nkhuvu yitala hi vanhu lavarhambiweke.
“Kuteloko hosi yinghenile kutavona lavarhambiweke, yivona munhu lweyi aangayambalanga xiyambalu xa muchado;
kutani yiku ka yena: ‘Nakulorhi, unghenise kuyini laha, na ungali na xiyambalu xa muchado?’ Yena amiyela aku tititi. 
 Hi loko hosi yiku ka svitirhi: ‘Muboheni milenge ni mavoko, mimucukumeta handle munyameni laha kungatava ni nkosi ni kuketsela ka matinyo.’” 
Kutani Yesu aku: “Lava vavitaniwaka i vanyingi, kambe lavahlawuliwaka i vatsongo.”
Kutani Vafarisi vasuka, vayatshama valuka makungu, kuvona hilaha vangamuphasaka hakona hi marito.
Kutani varhuma vajondzisiwa va vona ni va ntlawa wa va ka Heroda, vayaku: “Mujondzisi, hasvitiva lesvaku uvula lesvitiyeke, ni lesvaku ujondzisa ndlela ya Xikwembu mayelanu ni ntiyiso, na ungalandzi mavonela ya vanhu, hikuva awuyi hi nghohe.
Hibzele mavonela ya wena mhakeni leyi: Xana svafanela kuhumesela Khezari rhesa, kumbe asvifaneli ke?” 
Kambe, Yesu hi kutiva vubihi bza vona, aku: “Miniringela yini, n'wina vakanganyisi? 
Nikombeni male ya rhesa.” Kutani vamutisela male ya nsimbi ya denari. 
Aku ka vona: “Xifaniso lexi i xa mani ke? Ni vito leri i ra mani ke?” 
Vamuhlamula vaku: “I sva Khezari.” Kutani aku ka vona: “Nyikani Khezari lesvinga sva Khezari, ni Xikwembu lesvinga sva Xikwembu.” 
Loko vatwa svosvo, vahlamala, kutani vamusiya vasuka vafamba.
 Hi siku rolero, van'wana va Vasaduki, vanga vanhu lavavulaka lesvaku vafi avapfuki, vata ka Yesu, vafika vamuvutisa, vaku: 
“Mujondzisi, Moxe ate: ‘Loko munhu afa angali na vana, makwavu atateka nsati wa mufi, apfuxa njangu wa makwavu.’
Svosvi ku ni mhaka leyi: Akuli ni vamakwavu va ntlhanu ni vambirhi xikarhi ka hina; lweyi wa mativula aatekile nsati, kutani afa, na angali na vana; hikolaho ka svona, ndzisana yisala ni nsati wa yena. 
Sviyendlisa svosvo ni ka makwavu wa mufi wa vumbirhi, ni ka lweyi wa vunharhu, kuyafika ka lweyi wa vuntlhanu ni vambirhi.
Ndzhaku ka vona hinkwavu, lweyi wansati na yena afa.
Lesvi lava va ntlhanu ni vambirhi hinkwavu vangava vanuna va lweyi wansati, xana hi siku ra kupfuka kufeni, atava nsati wa mani xikarhi ka vona ke?”
Yesu avahlamula, aku: “Milahlekile ngopfu, hikuva amitivi Matsalwa ni matimba ya Xikwembu. 
Hikuva nkarhini wa kupfuka kufeni, vanhu avahachadi, hambi kuli kutekiwa, kambe vatafana ni tintsumi ta le tilweni. 
Loko kuli kupfuka ka vafi, xana amihlayanga lesvi Xikwembu xingamitivisa svona, loko xiku:
‘Hi mina Xikwembu xa Abrahamu, ni Xikwembu xa Izaki, ni Xikwembu xa Yakobe.’ Xilesvo, xona ahi Xikwembu xa lavafeke, kambe i Xikwembu xa lavahanyaka.”
Loko xitshungu xitwa svosvo, xihlamala ngopfu hi kujondzisa ka yena.
Loko Vafarisi vatwile lesvaku Yesu amiyetile Vasaduki, vahlengeletana ndhawini yin'we.
Kutani mun'we wa vona lweyi aali mujondzisi wa nawu, aringa Yesu hi kumuvutisa, aku: 
“Mujondzisi, xana Nawu lowukulu Minaweni hi wihi ke?” 
Yesu aku ka yena: “Hi lowu wunge: ‘Rhandza Hosi Xikwembu xa wena, hi mbilu ya wena hinkwayu, ni moya wa wena hinkwawu, ni kuyanakanya ka wena hinkwaku.’
Lowu hi wona nawu lowukulu, lowu worhanga; 
kutani lowu wa vumbirhi, lowufanaka na wona, hi lowu wunge: ‘Rhandza munhukuloni, kukota loko utirhandza.’ 
Milawu leyimbirhi i tshinya ra Milawu hinkwayu ni marito ya Vaprofeta.”
Yesu avutisa Vafarisi lavahlengeletaneke, 
aku: “Xana mipimisa yini ha Kriste ke? I n'wana wa mani xana?” Vamuhlamula vaku: “I n'wana Davhida.” 
Aku ka vona: “Loko svilitano, hikolaho ka yini Davhida lweyi avulavulaka hi Moya, amuvitana Hosi, loko aku:
“‘Hosi yite ka Hosi ya mina: Tshama vokweni ra mina ra xinene,nikondza niveka valala va wena hansi ka minkondzo ya wena.’”
“Hikolaho-ke, loko Davhida amuvitana Hosi, xana angava n'wana wa yena hi ndlela yihi ke?” 
Akuvanga ni mun'we lweyi atiyeke kumuhlamula rito rili rin'we ntsena; na svona, kusukela nkarhini wolowo, akahavanga ni munhu lweyi angatiya nhlana kumuvutisa xivutiso xili xin'we.
MATEWU 23
Hi loko Yesu abzela xitshungu ni vajondzisiwa va yena, aku: 
“Vatsali ni Vafarisi vatshamile xitshan'wini xa Moxe; 
hi kolaho, yendlani hinkwasvu lesvi vamibzelaka svona, misvihlayisa, kambe mingaringiseleni lesvi vasviyendlaka, hikuva vasvivula, kambe avasviyendli. 
Vaboha mindzhwalu leyotika, vayirhwexa makatleni ya vanhu, kasi vona avalavi ni kuyitsekatsekisa hi ritiho. 
Mintirho ya vona hinkwayu, vayitirha lesvaku vatavoniwa hi vanhu; hikuva vayanamisa atifilaktera ta vona, valehisa ni makumu ya sviyambalu ya vona; 
varhandza kutshama lomu kochaviseka aminkhubzeni, vahlawula ni svitshamu lesvinene masinagogeni; 
vatsakela kuxewetiwa hi vajondzi mintsendzeleni, ni kuvitaniwa hi vanhu vaku: ‘Mujondzisi.’
“Loko mili n'wina, mingatshukeni mitivitanisa hi vito ra ‘Mujondzisi’, hikuva Mujondzisi wa n'wina i mun'we ntsena; n'wina hinkwenu mi vamakwavu. 
Mingatshukeni mivitana munhu wa laha misaveni, miku, i ‘Tatana wa n'wina’, hikuva Tatana wa n'wina i mun'we ntsena, lweyi anga tilweni.
Nasvona mingasindziseni kuvitaniwa ‘Varhangeli’, hikuva Murhangeli wa n'wina i mun'we ntsena, anga yena Kriste.
Kambe lwenkulu ka n'wina atava mutirheli wa n'wina, 
hikuva mani na mani lweyi atikulisaka, atatsongahatiwa; kutani mani na mani lweyi atitsongahataka, atakulisiwa.
“Yowee n'wina Vatsali ni Vafarisi, hikuva mi vakanganyisi! Hikuva mipfalela vanhu kunghena Mfun'wini wa matilo. N'wina amingheni ka wona, nasvona lavaringetaka kunghena amivatshiki. 
[ Yowee n'wina Vatsali ni Vafarisi, hikuva mi vakanganyisi! Mihlasela vafelakazi minjangwini ya vona, na mitivhikhela hi kuyendla svikhongelo lesvoleha; hi kolaho mitayavanyisiwa hi kuyavanyisa loku kukarhataka.] 
“Yowee, n'wina Vatsali ni Vafarisi, hikuva mi vakanganyisi! Hikuva mirhendzeleka malwandle ni le misaveni, lesvaku mitakuma mujondzisiwa mun'we ntsena; kutani loko mimukumile, mimuyendla lweyi afaneliwaka hi Tihele, kuphindha kambirhi kutlula n'wina.
“Yowee n'wina vafambisi lavofa mahlo! Hikuva mili: ‘Loko munhu ahlambanya hi Tempele, asvi na mhaka; kambe loko ahlambanya hi golidi ya Tempele, atibohile hi kuhlambanya ka yena.’ 
N'wina svihunguki ni lavavofa mahlo! Lexikulu hi xihi xana: i golidi, kumbe i Tempele leyinga yona yikwetsimisaka golidi xana? 
Nasvona mili: ‘Loko munhu ahlambanya hi alitari, asvi na mhaka; kambe loko ahlambanya hi nyiko leyinga alitarini, atibohile hi kuhlambanya ka yena.’ 
N'wina svihunguki ni lavofa mahlo! Lexikulu hi xihi xana: i mhamba, kumbe i alitari, leyinga yona yikwetsimisaka mhamba xana?
Loko svilitano, lweyi ahlambanyaka hi alitari, ahlambanya ha yona kupatsa ni hinkwasvu lesvinga henhla ka yona; 
lweyi ahlambanyaka hi Tempele, ahlambanya hi yona kupatsa ni Lweyi atshamaka ka yona;
nasvona lweyi ahlambanyaka hi tilo, ahlambanya hi xiluvelo xa Xikwembu kupatsa ni Lweyi atshameke henhla ka xona.
“Yowee n'wina Vatsali ni Vafarisi, hikuva mi vakanganyisi! Mihumesa sva vukhume sva ximbowambowana, ni sva aneta, ni sva kumini, kambe ami na mhaka ni lesvikulu, ni sva risima ka Nawu, kunga kululama, ni timpsalu, ni kupfumela; kasi amifanelile kurhanga hi svilo lesvi, na mingasiyanga lesvin'wana. 
N'wina vafambisi lavanga svifamahlo, miwungula nsuna, kambe miminta kamela!
“Yowee n'wina Vatsali ni Vafarisi, hikuva mi vakanganyisi! Mihlampsa ndzheko ni nkambana hi le handle ka svona, kasi ndzeni ka svona svitele hi vuphangi ni vubihi hinkwabzu.
Mufarisi wa kufa mahlo! Rhanga hi kuhlampsa ndzheko ni nkambana hi le ndzeni ka svona kubasa, hi kona ni le handle kungatahlampseka kubasa.
“Mi ni khombo n'wina Vatsali ni Vafarisi, hikuva mi vakanganyisi! Mifana ni masirha lawa mapendiweke hi muvala wobasa, lawa mavonekaka na masasekile hi le handle, kasi ndzeni ka wona kutele hi marhambu ya vafi ni hinkwasvu sva chaka.
Hi mukhuva wolowo vanhu vamivona na mili lava valulameke handle, kasi ndzeni, mitele hi vukanganyisi ni vubihi.
“Yowee n'wina Vatsali ni Vafarisi, hikuva mi vakanganyisi! Miyaka masirha ya vaprofeta, misasekisa hi maribze yovatsundzuka ha wona lava volulama, kutani mivula miku:
‘Loko ongi hihanyile minkarhini ya vatatana va hina, ina hingatwanananga na vona kuhalata ngati ya vaprofeta.’ 
Hi mukhuva wolowo, mitivula ha n'wexe lesvaku mi vana valava vangadlaya vaprofeta.
Hikolaho-ke, hetisisani mpimo wa kujoha ka vatatana va n'wina loku vakusunguleke. 
N'wina tinyoka, rixaka ra svipshahla, xana mitaponisa kuyini kuyavanyiseliwa Tihele ke?
“Xilesvo, masvivo, nahamirhumela vaprofeta, tintlhari, ni Vatsali; mitadlaya van'we va vona, van'wana mitava vamba svihambanwini; mitaba van'wana va vona masinagogeni ya n'wina, mivahlongolisa vasuka doropeni rin'we, vaya ka rin'wanyana; 
lesvaku angati ya lava volulama leyi yingahalatiwa misaveni yiva henhla ka n'wina, kusukela kudlaweni ka Abele lweyi aalulamile, kuyafika kudlaweni ka Zakariya n'wana Barakiya, lweyi mimudlayeke xikarhi ka Tempele ni alitari. 
Nitiyisile nili ka n'wina: Svilo lesvi hinkwasvu svitawela rixaka leri. 
“Yerusalema, Yerusalema, wena lweyi udlayaka vaprofeta, lweyi ukhandlaka hi maribze lavarhumiweke ka wena, i kangani ninavelile kuhlengeleta vana va wena, kukotisa huku loko yihlengeleta sviciwana sva yona hansi ka timpapa ta yona, kambe awusvilavanga!
Vonani, munti wa n'wina wutasala wuli rhumbi. 
Nasvona namitivisa lesvaku kusukela svosvi, amingahanivoni, kukondza kufika siku leri mingataku: ‘Akukhensiwe, lweyi ata ka hi vito ra Hosi.’”
MATEWU 24
1Loko Yesu ali karhi ahuma hi le Tempeleni afamba, vajondzisiwa vata ka yena vamukomba sviyenge sva Tempele. 
2Kambe Yesu aku ka vona: “Xana masvivona svilo lesvi hinkwasvu? Nitiyisile nili ka n'wina: Akungasali ribze henhla ka ribze rin'wana leri ringatakala ringahirimuxiwi.”
3Kuteloko atshamile Ntshaveni ya Maolivhera vajondzisiwa vata ka yena tlhelweni, vaku: “Hibzele: Xana timhaka leti titahumelela nkarhi wihi ke? Xana xikombiso xa kuvuya ka wena ni xa kuhela ka minkarhi xitava xihi ke?” 
4Yesu avahlamula aku: Tivoneleni lesvaku mingatshuki mikanganyisiwa hi munhu.
 5“Hikuva lavotala vatata hi vito ra mina, mun'wana ni mun'wana aku: ‘Hi mina Kriste hi ntshima’, kutani vatakanganyisa lavotala.”
 6Mitatwa huwa ya tinyimpi ni mahungundlela ya tinyimpi; tivoneleni lesvaku mingadzukisiwi, hikuva svosvo svifanela kuhumelela, kambe ahi wona makumu. 
 7Tiko rin'wana ritapfukela tiko rin'wanyana, mfumu wun'wanyana wutalwa ni mfumu wun'wanyana; kutava ni tindlala, ni kutsekatseka ka misava matlhelweni lawa yotala. 
 8Kambe, svilo lesvi hinkwasvu i masungulu ya mahlomulu ntsena.
9  Nkarhini wolowo vataminyiketa akuxanisiweni, vamidlaya; mitavengiwa hi vanhu va matiko hinkwawu hikolaho ka vito ra mina.
 10Nkarhini wolowo, lavotala vatakhunguvanyeka; vatahehlana hi xivona, mun'we atavenga mun'wana. 
 11Kutahumelela vaprofeta va mavunhwa lavotala, vatakanganyisa vanhu lavanyingi.
 12Kutani rirhandzu ra lavotala ritasungula kutitimela, hikuva kuhomboloka kutava kuyandzile. 
 13 Kambe lweyi angatatiyisela kufika makumu, hi yena lweyi angataponisiwa. 
 14Kutani Evhangeli leyi ya Mfumu yitachumayeliwa misaveni hinkwayu, tani hi vumboni ka vanhu va matiko hinkwawu; kutani hi kona makumu mangatafika.
15  Xilesvo, loko mivona xilo xa manyala lexiwonhetelaka lexivuliweke hi muprofeta Daniyele, xili ndhawini leyokwetsima, lweyi ahlayaka aatwisise, 
16lavanga Yudeya avatsutsumele tintshaveni; 
17lweyi angahenhla ka yindlo angatshuki axika kuyateka lesvinga ndlwini ya yena 
18 nasvona lweyi anga masin'wini, angatshuki atlhelela kaya kuyateka mpahla ya yena. 
19Vatava ni khombo vavasati lavatikeke ni lavanyan'wisaka ka masiku wolawo. 
20Khongelani lesvaku kubaleka ka n'wina kungahumeleli hi vuxika, hambi kuli hi siku ra Savata, 
21 hikuva nhlomulu wutava lowukulu nkarhini wolowo; nhlomulu lowotano awusiva kona hi mpfhuka misava yitumbulukile kutafika namuntlha, nasvona awungahavi kona ni siku ni rin'we.
 22Loko masiku wolawo amangahungutiwanga, akungatapona munhu, kambe hikolaho ka vahlawuliwa va Xikwembu, masiku yakona matahunguliwa.
23“Nkarhini wolowo, loko munhu amibzela aku: ‘Vonani, Kriste hi lweyi!’ Kumbe: ‘Hi lwiya!’ Mingatshukeni mipfumela.” 
24Hikuva kutahumelela va kriste va mavunhwa, ni vaprofeta va mavunhwa, vatayendla mahlori lamakulu ni svihlamaliso, kukanganyisa hambi valivona vahlawuliwa va Xikwembu, loko svikoteka. 
25“Masvivo, nimitlharihisa ka timhaka leti, tingasihumelela; 
26 hi kolaho, loko vaku ka n'wina; ‘Vonani, a le mananga le!’ Mingayeneni kona; kumbe loko vaku: ‘Vonani, lomu ndlwini!’ Mingasvipfumeleni svosvo.”
 27Hikuva kukotisa lesvi kuhatima kusukelaka avuxeni kuyafika vupelajambu, N'wana-wa-Munhu atayendlisa xisvosvo akuvuyeni ka yena.
 28 Laha ntsumbu wunga kona, hilaha makoti mangatahlengeletana kona.
29Hi nomo-lo loko nhlomulu wa masiku wolawo wutava wuhelile,“‘jambu ritahundzuka ra ntima,ni n'weti awungahavoningi; tinyeleti titawa hi le tilweni,ni matimba ya le matilweni matatsekatsekisiwa.’”
30  Hikona xikombiso xa N'wana-wa-Munhu xingatavoneka tilweni; vanhu vatinxakaxaka ni svib'ongo hinkwasvu sva la misaveni vataba nkosi, kutani vatavona N'wana-wa-Munhu ata hi marefu ya le tilweni, hi matimba ni kutwala lokukulu.
 31Hi mpfumawulu lowukulu wa mhalamhala, atarhumela tintsumi ta yena; titahlengeleta vahlawuliwa va yena, vahuma matlhelweni ya mune ya misava, kusukela amakun'wini man'wana ya tilo kuyafika ka laman'wana.
32Jondzani lesvi hi nkuwa: Loko marhavi ya wona masungula kuwolova, ni loko matluka ya wona mahluka, mitiva lesvaku malanga ma le kusuhi. 
33Hi mukhuva wolowo, loko mivona svilo lesvi hinkwasvu, tivani lesvaku nkarhi wu le kusuhi, se wu le nyangweni. 
34Nitiyisile nili ka n'wina: Rixaka  leri ringakala ringahundzi, kungasihumelela svilo lesvi hinkwasvu. 
35Tilo ni misava svitahundza, kambe marito ya mina mangakala mangahundzi.
36Loko rili siku rakona ni nkarhi wakona, aku na lweyi asvitivaka, hambi tili tintsumi ta le matilweni, hambi ali N'wana; kambe, svitiviwa ntsena hi Tatana.
 37 Kuvuya ka N'wana-wa-Munhu kutafana ni lesvi svihumeleleke masikwini ya Nowa. 
 38Hikuva masikwini wolawo, loko ndhambhi yingasiva kona, vanhu avali kujeni, vanwa, vachada ni kuchadisiwa, kukondza kufika siku leri Nowa angheneke ngalaweni ha rona;
 39 avangatwisisi nchumu kukondza ndhambi yifika, kutani yivakhukhuza hinkwavu. Svitava tano ni le kuvuyeni ka N'wana-wa-Munhu.
40Nkarhini wolowo, ka vanhu vambirhi lavangatava masin'wini, kutatekiwa mun'we, mun'wana asiyiwa; 
41ka vavasati vambirhi lavangatava kusileni, kutatekiwa mun'we, mun'wana asiyiwa. 
42Hitekani ke, hikuva amitivi siku leri Hosi ya n'wina yingatata ha rona.
43  Kambe twisisani lesvi: Loko ongi n'winyi wa munti wawutiva nkarhi wa vusiku lowu muyivi angatata ha wona, aatahiteka, angatshiki munti wa yena wupfhanyiwa. 
44Hikolaho na n'wina, tshamani na milungile, hikuva N'wana-wa-Munhu atata hi nkarhi lowu mingawupimiseliki.
45Xana i mani mutirhi lweyi atshembekeke, ni kutlhariha, lweyi n'winyi wa yena amuvekeke kuhlayisa vatirhikulobze va munti, avaphamela svakuja hi nkarhi wakona? 
46Kukatekile mutirhi lweyi angatakumiwa na ayendlisa xisvosvo, siku leri n'winyi wa yena angatavuya ha rona.
 47Nitiyisile nili ka n'wina: Atavekiwa kuva mulanguteli wa rifuwo hinkwaru ra n'winyi wa yena.
 48“Kambe loko mutirhi yelweyo ali lweyi wobiha, atapimisa mbilwini ya yena aku: ‘Hosi ya mina yitahlwela kuvuya’,
 49kutani asungula kuba vatirhikulobze, aja, anwa ni svidakwa.” 
 50Kasi hosi ya yena yitavuya, hi siku leri mutirhi lweyi angapimisiki lesvaku yitavuya ha rona, ni hi nkarhi lowu angawutiviki; 
 51kutani hosi ya mutirhi lweyi yitamuba svinene, yimucukumeta svin'we ni vakanganyisi, laha kungatava ni minkosi, ni kuketsela ka matinyo.
MATEWU 25
“Nkarhini wolowo, Mfumu wa matilo wutafana ni vanhwanyana va khume lavangateka tivoni ta vona kuyahlangana ni muteki. 
Lava va ntlhanu ka vona avali lavorivala, lavan'wana va ntlhanu avatlharihile.
Lavorivala avatekile tivoni ta vona, kambe vangalonganga ni mafurha hi tlhelo;
kasi lavotlhariha avalongile asvikutswini mafurha svin'we ni tivoni ta vona.
Hikuhlwela ka muteki, vakhomiwa hi vurhongo hinkwavu, vayetlela.
Kambe xikarhi ka vusiku lebzikulu kutwakala huwa leyingo: ‘Muteki hi lweyi, humani, miyamutlhangaveta!’ 
Kutani vanhwanyana vapfuka hinkwavu, valungisa tivoni ta vona.
Lavorivala vaku ka lavotlhariha: ‘Hicheleleni mafurhanyana, hikuva tivoni ta hina tatimeka.’
Kambe lavotlhariha vahlamula vaku: ‘Ahihim, mafurha lawa mangakala mangaringani hina na n'wina; yanani miyaxava ya n'wina ka lava vaxavisaka.’ 
Vaku vahaya kuxaveni, muteki asala afika. Lava avatilungiselile, vanghena na yena nkhubzeni, kutani xipfalu xipfaliwa. 
Andzhakunyana, vanhwanyana lavan'wana vafika na vona, vaku: ‘Hosi, Hosi, hipfulele!’ 
Kambe avahlamula, aku: ‘Nitiyisile nili ka n'wina: Animitivi.’”
Yesu atlhela aku: “Lavelelani ke, hikuva siku amiritivi, na wona nkarhi amiwutivi.”
Hikuva lesvi svifana ni munhu lweyi alavaka kuteka riyendzo. Avitana vatirhi va yena, aveka rifuwo ra yena mavokweni ya vona. 
Mun'we amunyika titalanta ta ntlhanu, mun'wana amunyika titalanta timbirhi, mun'wana amunyika talanta yin'we; mun'wana ni mun'wana anyikiwa hi kuringana matimba ya yena; kutani n'winyi wa munti ayendzela kule. 
Lweyi anyikiweke titalanta ta ntlhanu, ahantla ayatibindzulisa, kutani akuma tin'wana ta ntlhanu. 
Na yena lweyi anyikiweke titalanta timbirhi, ayatibindzulisa, kutani akuma tin'wana timbirhi. 
Kambe lweyi aanyikiwile talanta yin'we ayacela hansi, acelela male ya n'winyi wa yena.
Ndzhaku ka masiku lawa yotala, n'winyi wa vatirhi lava avuya, kutani akamba tikonta na svona.
Lweyi aanyikiwile titalanta ta ntlhanu, atisa tin'wana ta ntlhanu aku: ‘Hosi, uninyikile titalanta ta ntlhanu; vona, nitibindzulisile nikuma tin'wanyana ta ntlhanu.
Hosi ya yena yiku ka yena: ‘Hi svona mutirhi lwenene, lweyi atshembekeke; utshembekile ka svilo svingali svingani, nitakuveka kuva mulanguteli wa lesvotala; nghena kutsakeni ka hosi ya wena.
Kutani lweyi aanyikiwile titalanta timbirhi, aku: ‘Hosi, uninyikile titalanta timbirhi; vona, nitibindzulisile nikuma tin'wanyana timbirhi.
Hosi ya yena yiku ka yena: ‘Hi svona mutirhi lwenene, lweyi atshembekeke; utshembekile ka svilo svingali svingani, nitakuveka kuva mulanguteli wa svilo lesvotala; nghena kutsakeni ka hosi ya wena.
Lweyi aanyikiwile talanta yin'we, na yena ata, aku: ‘Hosi, nitivile lesvaku u munhu wa kunonon'hwa; utshovela laha ungabzalangiki, uhlengeleta laha ungabzalangiki mbewu kona;
hi kolaho nichavile, kutani niyile niyacelela talanta ya wena misaveni; vona, xahali xisvosvo xilo xa wena.’”
Hosi ya yena yimuhlamula yiku: “‘Mutirhi lweyi wa lunya, wololoha, awusvitiva lesvaku nitshovela laha ningabzalangiki kona, ni lesvaku nihlengeleta laha ningahaxangiki mbewu kona!’” 
Loko svilitano, awufanelile kuva uvekile male ya mina ka vabindzulisi, kutani loko nifika, anitateka xilo xa mina svin'we ni bindzu rakona. 
Svosvi-ke, mutekeleni talanta, minyika lweyi anga ni titalanta ta khume.
Hikuva kutanyikiwa mani na mani lweyi anga ni xanchumu, kutani ava ni lesvotala; kambe lweyi angaliki na nchumu, atatekeliwa ni lexi anga na xona. 
Loko ali xitirhi lexi, xokala xingapfuni nchumu, xicukumeteni handle munyameni; kona kutava ni minkosi, ni kuketsela ka matinyo.
Siku leri N'wana-wa-Munhu angatata hi kutwala ka yena, na tintsumi hinkwatu tili na yena, atatshamisa xiluvelweni xa kutwala ka yena. 
Kutani vanhu va matiko hinkwawu vatahlengeletiwa mahlweni ka yena; atahlawula van'we asiya van'wana, kufanana ni mubzisi loko ahlawula tinyempfu xikarhi ka timbuti. 
Ataveka tinyempfu vokweni ra yena ra xinene, timbuti tona ka leri ra ximantsi.
Hilaha Hosi yingatabzela lavanga vokweni ra yona ra xinene yiku: “‘Tanani n'wina lavakatekisiweke hi Tatana wa mina, yamukelani Mfumu lowungalungiseliwa n'wina hi mpfhuka misava yitumbuluka; 
hikuva anili ni ndlala, kutani minifihlutile; anili ni torha, minisiyele ninwa; anili muluveli, minirhurhelile; 
anipfumala svoyambala, miniyambexile; anivabza, minipfuxelile; anili jele, mitile mitanipfuxela.’”
Hikona lavalulameke vangatahlamula, vaku: “‘Hosi, hitshama hikuvona kwihi na uli ni ndlala, kutani hikufihluta, kumbe na uli ni torha, hikunyika mati unwa ke? 
Hikuvone kwihi na uli muyendzi, hiva hikurhurhela, kumbe na upfumala svoyambala, hikuyambexa ke? 
Hikuvone kwihi na uvabza, kumbe na uli jele, kutani hita hitakupfuxela ke?’
Hosi yitavahlamula, yiku: ‘Nitiyisile nili ka n'wina, lokomitshama misviyendla svilo lesvi ka mun'we wa vamakwerhu lavatsongo lava, misviyendlele mina.’”
“Kutani Hosi yitabzela lavanga vokweni ra yona ra ximantsi yiku: ‘Sukani ka mina, n'wina lavarhukiweke; miya ndzilweni lowungatimekiki, lowulungiseliweke Diyavulosi ni tintsumi ta yena; 
hikuva anili ni ndlala, aminifihlutanga; anili ni torha, amininyikanga ninwa; 
anili muluveli, aminirhurhelanga; anipfumala svoyambala, aminiyambexanga; anili kuvabzeni ni le jele, amitanga mitanipfuxela.’”
“Hilaha na vona vangatahlamula, vaku: ‘Hosi, hitshama hikuvona kwihi na uli ni ndlala, kumbe na uvabza, kumbe na uli ni torha, kumbe na wuli muyendzi, kumbe na wupfumala svoyambala, kumbe na uli jele, kutani hingakupfuni ke?’
Kutani Hosi yitavahlamula, yiku: ‘Nitiyisile nili ka n'wina: Loko mingayendlelanga mun'we wa lavatsongo lava, na mina aminiyendlelanga.’ 
Kutani volavo vataya kukhatisiweni lokungaheliki, kambe lavolulama vataya vuton'wini lebzingaheliki.”
MATEWU 26
1Kuteloko Yesu ahetile kuvulavula timhaka toleto hinkwatu, aku ka vajondzisiwa va yena:
 2 “Masvitiva lesvaku loko kutava kuhundzile masiku mambirhi, kutava ni nkhuvu wa Paska; kutani N'wana-wa-Munhu atanyiketiwa lesvaku avambiwa xihambanwini.”
3Nkarhini wolowo Vaprista lavakulu, ni Vatsali ni vakulukumba, vahlengeletana hubzeni ya Muprista lwenkulu lweyi avaku i Kayafasi, 
4kutani vatwanana kuyakhoma Yesu hi maqhinga, vatamudlaya.
 5Kambe avaku: “Svingayendliwi nkhubzeni, hikuva kungatshuka kupfuka mpfilumpfilu xikarhi ka vanhu.”
6Yesu aali Betaniya, muntini wa Simoni lweyi wa nhlokonho.
 7 Kutani kuta wansati lweyi aatamele ximbitana xa alabaxtru, xa kutala hi mafurha yonun'hwela yodura ngopfu, amachela nhlokweni ya Yesu na vali kujeni.
 8Loko vajondzisiwa vasvivona, vakhunguvanyeka svinene, vaku: “Mafurha lawa maxakeliwela yini ke? 
 9Amataxavisiwa hi male leyotala, kutani yinyikiwa svisiwana.”
 10Hikuva Yesu ativa kuvilela ka vona, aku ka vona: “Xana wansati lweyi mimukarhatela yini ke? Aniyendlele ntirho lowunene. 
 11 Hikuva, loko svili svisiwana, mitava na svona hi masiku hinkwawu, kambe mina, ningakala ningavi na n'wina hi masiku hinkwawu.
 12Loko atota miri wa mina hi mafurha lawa, ayendlela siku ra kulahliwa ka mina. 
 13Nitiyisile nili ka n'wina: Misaveni hinkwayu laha Evhangeli leyi yingatapaluxixa kona, lesvi asviyendleke svitavuliwa na svona, ayanakanyiwa ha svona.”
14Kutani mun'we wa lava va khume ni vambirhi lweyi avaku i Yudasi Iskariyota, aya ka Vaprista lavakulu, 
15Aku: “Mitaninyika yini, loko niminyiketa yena ke?” Kutani vamuhumesela male ya silivhere yoringana makume manharhu. 
16Hi loko Yudasi asungula kulava nkarhi lowunene wovanyiketa Yesu ha wona.
17Hi siku rorhanga ra nkhuvu wa Xinkwa xokala comela, vajondzisiwa vata ka Yesu, vaku: “Xana ulava lesvaku hiyakulungisela kwihi, kuyajela kona Paska?” 
18Yesu avabzela kuya doropeni, ka munhu wokarhi, vafika vaku ka yena: “Mujondzisi ali: ‘Nkarhi wa mina wukusuhi; nitaja nkhuvu wa Paska laha ka wena, svin'we ni vajondzisiwa va mina.’” 
19Vajondzisiwa vayendla hilaha Yesu avabzeleke hakona, kutani valungisa Paska.
20Loko jambu ripelile, Yesu atshama kujeni, ni lava va khume ni vambirhi. 
21Loko vahaja, aku ka vona: “Nitiyisile nili ka n'wina: Mun'we ka n'wina atanixenga.” 
22Vakhunguvanyeka ngopfu, kutani vasungula kumuvutisa ha mun'we mun'we, vaku: “Hosi, ungava uvula mina xana?”
 23Ahlamula, aku: “Lweyi angatanixenga, hi lweyi apetaka voko na mina nkambaneni.
 24Loko ali N'wana-wa-Munhu, atatifambela hilaha svitsaliweke hakona mayelanu na yena, kambe a ni khombo munhu lweyi N'wana-wa-Munhu axengiwaka ha yena! Asvitayampsa ka munhu lweyi loko ongi angapsaliwanga.”
25Na yena Yudasi lweyi aali karhi amuxenga aku: “Hosi, ungava uvula mina xana?” Yesu aku ka yena: “Kuvula wena svosvo!”
26Loko vahali kujeni, Yesu ateka xinkwa, kutani loko axikatekisile, axikhema, anyika vajondzisiwa, aku: “Tekani mija, lowu i miri wa mina.”
 27Kutani ateka ndzheko, awukatekisa, avanyika wona aku: “Nwelani ka wona hinkwenu; 
 28 hikuva leyi i ngati ya mina, ngati ya ntwananu leyihalateliwaka lava votala lesvaku varivaleliwa svijoho. 
 29Kambe nili ka n'wina: Kusukela svosvi, aningahanwi kambe sva mihandzu ya mvhinya, kukondza kufika siku leri ningatasvinwa na n'wina hi ximpsha, Mfun'wini wa Tatana wa mina.” 
 30Kuteloko vayimbelelile risimu, vaya Ntshaveni ya Maolivhera.
31  Kutani Yesu aku ka vona: Vusiku lebzi, n'wina hinkwenu mitabaleka minisiya noxe, hikuva kutsaliwile lesvaku:“‘Nitaba mubzisi, kutani tinyempfu ta ntlhambi titahangalaka.’”
32  “Kambe loko nitava nipfukile kufeni, nitamirhangela nifika Galileya.”
 33Kambe Petrosi aku ka yena: “Hambi loko hinkwavu vangabaleka vakusiya, mina ningakala ningakusiyi, ni siku ni rin'we.”
 34Yesu aku ka yena: “Nitiyisile nili ka wena: Vusiku lebzi, nkuku wungasiyimba, utava unilandzulile kanharhu.”
 35Petrosi aku ka yena: “Hambi loko svifanela kufa na wena, ningakala ningakulandzuli!” Vajondzisiwa hinkwavu na vona vavulisa svosvo.
36Hi loko Yesu afamba ni vajondzisiwa ndhawini leyi yivuliwaka Getsemani, kutani aku ka vona: “Tshamani kola, nahaya lahaya, niyakhongela.” 
37Ateka Petrosi ni vana lavambirhi va Zebedewu afamba na vona; hi loko asungula kuvaviseka ni kukhomiwa hi gome lerikulu. 
38Kutani aku ka vona: “Moya wa mina wukhomiwa hi gome lerikulu, gome royisa kufeni; salanikola, milavelela na mina.” 
39Kutani aya kulenyana, akhinsama, mombo wa yena wukhumba hansi ali karhi akhongela aku: “Tatana, loko svingakoteka, ndzheko lowu wungafambela kule na mina! Ntsena kungayendleki kurhandza ka mina, kambe akuyendleke kurhandza ka wena!”
40Atlhelela ka vajondzisiwa, avakuma na vayetlele; aku ka Petrosi: “Xana mitsandzekisa kuyini kulavelela na mina hambi ali wora rin'we ntsena ke? 
41Lavelelani na mili karhi mikhongela, lesvaku mingaweli amiringweni, hikuva moya wululamile, kambe nyama yitsanile.”
42Kutani atlhela aya ka vumbirhi tlhelweni, akhongela aku: “Tatana wa mina, loko svingakoteki lesvaku ndzheko lowu wufambela kule na mina na ninganwelanga ka wona, akuyendliwe kurhandza ka wena!”
 43Kuteloko atlhelela ka vona kambe, avakuma na vayetlele, hikuva mahlo ya vona amatika hi vurhongo.
44Avasiya, atlhela ayakhongela ka vunharhu tlhelweni, avula marito yofana ni ya kusungula. 
45Kutani avuyela ka vajondzisiwa, aku ka vona: “Xana mahayetlela ni kuhumula ke? Vonani, nkarhi wufikile, N'wana-wa-Munhu anyiketiwa mavokweni ya vajohi.
 46Sukani miyima, ahifambeni! Langutani, lweyi anixengaka a le kusuhi.”
47Aku ahavulavula, kuhumelela Yudasi, mun'we wa lava va khume ni vambirhi, ata ni xitshungu lexihlomeke matlhari ni tinhonga, xirhumiwile hi Vaprista lavakulu ni vakulukumba. 
48Lweyi amuxengaka aavanyikile xikombiso, aku: “Lweyi ningatamun'qunta, hi yena, mukhomeni!” 
49Hi loko Yudasi ata, ahantla akongoma Yesu, aku: “Xeweni Mufundhisi!” Kutani amuq'unta. 
50Yesu aku ka yena: “Nakulorhi, lesvi ungatela svona, sviyendle.” Hi loko vatshinelela Yesu, vatshambuluta mavoko vamukhoma.
51Hi nomo-lo mun'we wa lava avali na Yesu, ahlomula ripanga ra yena, axupula ndleve ya mutirhi wa Muprista lwenkulu.
 52Yesu aku ka yena: “Tlhelisela ripanga ra wena ndhawini ya rona, hikuva hinkwavu lavatirhisaka matlhari, vatadlawa hi matlhari. 
 53Xana uyehleketa lesvaku ningatsandzeka kukhongela Tatana wa mina, anipfuna svosvisvosvi hi mavandla ya tintsumi lawa matlulaka khume na mambirhi ke? 
 54Kambe loko svingavatano, Matsalwa amatayendlekisa kuyini, lesvi mavulaka lesvaku svifanekele kufamba hi ndlela yoleyi ke?”
55Nkarhini wolowo, Yesu aku ka xitshungu: “Lesvi mihumeke na mili ni matlhari ni tinhonga kutanikhoma, nova xigevenga xana? Masiku hinkwawu anitshama Tempeleni, nili karhi nijondzisa: Aminikhomanga. 
56Hambi svilitano, svilo lesvi hinkwasvu svihumelelile lesvaku kuhetiseka lesvitsaliweke hi vaprofeta.” Hi loko vajondzisiwa hinkwavu vamusiya, vabaleka.
57Lavangakhoma Yesu vamuyisa ka Kayafasi Muprista lwenkulu, laha Vatsali ni vakulukumba avahlengeletanile kona. 
58Petrosi amulandza hi le kule, anghena rikupakupeni ra yindlo ya Muprista lwenkulu; loko anghenile, atshamisa ni vatirhi, lesvaku atavona kuhela ka svona. 
59Kutani Vaprista lavakulu, ni huvu hinkwayu ya Sinedri, avalava vumboni bza mavunhwa bzohehla Yesu ha bzona, lesvaku vatakuma xomudlaya ha xona; 
60kambe avabzikumanga, hambi loko kuhumelelile timboni ta mavunhwa letotala. Kuheteleleni, kuhumelela timboni timbirhi tiku: 
61 “Munhu lweyi ate: ‘Ni ni matimba ya kuhirimuxa Tempele ya Xikwembu, nikutlhela niyipfuxa ndzhaku ka masiku manharhu.’” 
62Hi loko Muprista lwenkulu ayima, aku ka Yesu: “Xana awuhlamuli nchumu ke? Hi yi hi mhaka leyi vakuhehlaka ha yona xana?”
63Kambe Yesu amiyela. Muprista lwenkulu atlhela, aku ka yena: “Nikuhlambanyisa hi Xikwembu lexi xihanyaka, hibzele loko uli wena Mesiya, N'wana wa Xikwembu.”
 64Yesu amuhlamula aku: Wena se uvulile! Ntsena namibzela nili:“‘Kusukela svosvi, mitavona N'wana-wa-Munhu na atshamile vokweni ra xinene ra Lweyi anga ni matimba hinkwawu,mitamuvona ata hi marefu ya le tilweni.’”
65Hi loko Muprista lwenkulu ahandzula xiyambalu xa yena, aku: “Asandzile Xikwembu; hahalavela yini timboni ke? Mahakutwa kusandza ka yena svosvi. N'wina mili yini?” 
66Vahlamula, vaku: “Afaneliwa hi rifu.” 
67Kutani vamupshitela marhi nghoheni, vamuba hi svibakela, van'wana vamuba hi timpama, vaku: 
68“Hivhumbhele lweyi akubeke, wena Kriste!”
69Petrosi aatshamile handle rikupakupeni; kutani mutirhi mun'we waxisati ata ka yena, aku: “Na wena, awuli na Yesu wa Mugaleliya.” 
70Kambe Petrosi akaneta mahlweni ka hinkwavu, aku: “Lesvi usvivulaka, anisvitivi.” 
71Hi loko ahuma, ayayima nyangweni; kutani mun'we wansati amuvona, aku ka lava avali kolaho: “Wanuna lweyi aali na Yesu wa Nazareta.” 
72Petrosi atlhela akaneta aku: “Mina nahlambanya lesvaku munhu lweyi, animutivi.”
 73Andzhakunyana, lava avali kolaho vatshinela, vaku ka Petrosi: “Hakunene, na wena, u mun'we wa vona, hikuva utikomba hi mavulavulela ya wena.” 
 74Hi loko asungula kurhuketela ni kuhlambanya hi matimba aku: “Nitiyisile lesvaku munhu lweyi, mina animutivi!” Hi nomo-lo, nkuku wuyimba. 
 75Kutani Petrosi atsundzuka rito lerivuliweke hi Yesu, loko aku: “Nkuku wungasiyimba, utava unilandzulile kanharhu.” Hi loko ahumela handle, ayarila hi xiviti.
MATEWU 27
1Loko bzixile, Vaprista hinkwavu ni vakulukumba valuka makungu ya kudlaya Yesu.
 2Kuteloko vamubohile, vafamba na yena, vayamunyikela ka hosi Pilato.
3  Loko Yudasi lweyi angamuxenga avona lesvaku Yesu ayavanyisiwile, atitwa nandzu, kutani ayatlhelisa male ya silivhere leyi ya makume manharhu ka Vaprista lavakulu ni ka vakulukumba,
 4aku ka vona: “Nijohile hi kuxenga munhu lweyi angaliki na nandzu.” Vaku ka yena: “Hi ni mhaka muni na svona hina ke? Svitiviwa hi wena svosvo.” 
 5Kutani Yudasi ayacukumeta male yakona Tempeleni, kutani asuka, ayatisunga.
 6Vaprista lavakulu vateka male liya, kutani vaku: “Lesvi yinga male ya ngati, asvifanelanga lesvaku yinghenisiwa ka nhlengo wa Tempele.”
 7Kuteloko valukile makungu, vatirhisa male leyi kuxava nsimu ya muvumbi, kulahlela kona valuveli.
 8“Hikolaho ka svosvo nsimu leyi yivuliwa ‘Nsimu ya ngati’ ni namuntlha.” 
 9 Hilaha kuhetisekeke lesvivuliweke hi muprofeta Yeremiya, loko aku: “Vatekile male ya silivhere yoringana makume manharhu, yinga nhlayo leyi vanhu va Israyele avapimile lesvaku munhu wakona ataxaviwa ha yona, 
 10kutani vahumesile male leyi kuxava ‘Nsimu ya muvumbi’, hilaha Hosi yileriseke hakona.”
11Yesu ayimisiwa mahlweni ka hosi; kutani yona yimuvutisa, yiku: “Xana u hosi ya Vayuda ke?” Yesu aku ka yona: “Uvula svona!” 
12Kambe loko Vaprista lavakulu ni vakulukumba vamuveka nandzu, angahlamulanga nchumu. 
13Hi loko Pilato aku ka yena: “Xana awutitwi timhaka leti totala vakurhwexaka nandzu ha tona ke?” 
14Kambe Yesu angamuhlamulanga nchumu, hosi yikondza yihlamala ngopfu.
15Hi nkarhi wa nkhuvo, hosi ayitolovela kutshunxa mubohiwa mun'we lweyi tiko rimukombelaka. 
16Nkarhini wolowo akuli ni mubohiwa mun'we wa ndhuma svinene, lweyi avaku i Barabasi.
 17Loko vahlengeletanile, Pilato aku ka vona: “Xana milava lesvaku nimitshunxela wihi: Barabasi, kumbe Yesu lweyi avuliwaka Mesiya ke?” 
 18Aavutisisa svosvo hi kutiva lesvaku avanyiketile Yesu hikolaho ka mavondzo.
19Kuteloko Pilato atshamile xitshan'wini xa kuyavanyisa, nsati wa yena arhumela rito ka yena, aku: “Ungatshuki unghena mhakeni ya munhu yelweyo wolulama, hikuva tolo nixaniseke ngopfu norhweni hikolaho ka yena.”
20Kambe Vaprista lavakulu ni vakulukumba vahlohlotela xitshungu lesvaku xikombela Barabasi, Yesu yena adlawa.
21Hosi yiyengeta yivavutisa yiku: “Xana milava lesvaku nimitshunxela wihi ka lavambirhi?” Vaku: “Barabasi!” 
22Pilato aku ka vona: “Loko svilitano, Yesu lweyi avuliwaka Mesiya, nitayendla yini ha yena xana?” Hinkwavu vaku: “Aavambiwe!” 
23Hi loko hosi yiku: “Xana ayendlile yini xobiha ke?” Vona vahuwelela hi matimba, vaku: “Aavambiwe!”
24Loko Pilato avona lesvaku angahumeleli, kumbe asvipfuni nchumu, ni lesvaku dzolonga riya rikula, ateka mati, ahlamba mavoko mahlweni ka xitshungu, aku: “Ani na nandzu wa rifu ra munhu lweyi, svivoneni mili n'wina.” 
25Tiko hinkwaru rihlamula, riku: “Rifu ra yena arive henhla ka hina ni le henhla ka vana va hina.” 
26Kutani avatshunxela Barabasi; kambe alerisa lesvaku Yesu abiwa, kutani amunyiketa lesvaku avambiwa.
27Masochwa ya hosi mayisa Yesu ndlwini ya vuhosi, kutani vahlengeleta ntlawa hinkwawu wa masochwa, wumurhendzela. 
28Vamuhlivila xiyambalu, vamuyambexa nchale  wopshuka, 
29kutani valuka hari ya mintwa, vamutlhanteka nhlokweni, vamutamelisa rihlanga vokweni ra xinene; kutani vakhinsama mahlweni ka yena, vamutseketsela, vaku: “Xeweni, Hosi ya Vayuda!” 
30Vamupshitela hi marhi; vateka rihlanga, vamuba nhloko hi rona. 
31Kuteloko vamupoyilile, vamuhlivila nchale wakona, vatlhela vamuyambexa sva yena, kutani vafamba na yena vayamuvamba.
32Loko vali karhi vahuma, vahlangana ni mun'we wa nuna wa Kirene, lweyi avaku i Simoni, vamusindzisa kurhwala xihambanu. 
33Loko vafikile ndhawini leyi vange i Golgota, hi lesvaku “Ndhawu ya Pala”, 
34vamunyika vhinyu leripatsanyisiweke ni nyongwa lesvaku anwa; kambe loko anampsile, ayala kunwa.
35Loko vamuvambile, vayavelana sviyambalu sva yena hi kuhoxa vuhlolotwana, 
 36kutani vatshama hansi kolaho, vamurindza. 
 37Henhlanyana ka nhloko ya yena, vanameketa tsalwa ra nandzu wa yena leri ringe:“LWEYI I YESU, HOSI YA VAYUDA.” 
38Kutani vamuvamba svin'we ni svigevenga svimbirhi, xin'we vokweni ra xinene, xin'wana ka ra ximantsi.
39Vahundzi va ndlela vamurhuketela, vahlakahla tinhloko, vaku: 
40“Wena lweyi uhirimuxaka Tempele, uku utayipfuxa hi masiku manharhu, tiponise ke, uxika laho xihambanwini, loko uli N'wana wa Xikwembu!” 
41Hi mukhuva wolowo, na vona Vaprista lavakulu, svin'we ni Vatsali ni vakulukumba, vamutseketsela, vaku: 
42“Aponisile van'wana, kambe watsandzeka kutiponisa! Ahiku hi yena Hosi ya Israyele. Aaxike svosvi xihambanwini, hitapfumela ka yena. 
43 Atshembile Xikwembu, aximuponise svosvi loko ximutsakela, hikuva ate: ‘Ni N'wana wa Xikwembu.’” 
44Ni svigevenga lesvingavambiwa svin'we na yena, asvimurhuketela hi mukhuva wolowo.
45Kusukela nkarhi wa vuntlhanu na wun'we kuyafika ka nkarhi wa vuntlhanu ni mune munyama wufunengeta tiko hinkwaru.
 46 Loko kulavile kuva nkarhi wa vuntlhanu ni mune, Yesu ahuwelela hi rito leritlakukeke, aku: “Eli, Eli, Lama Sama Sabaktani?”, hi lesvaku: “Xikwembu xa mina, Xikwembu xa mina, unitshikele yini?” 
 47Van'wana lava avali kona kolaho, loko vamutwa, vaku: “Avitana Eliya.” 
 48Hi nomo-lo mun'we wa vona atsutsuma, ayateka xiponjhi, axipeta ka ntsuvi, kutani axitlhoma arihlangeni, amunyika lesvaku anwa.
 49Kambe van'wana vaku: “Mutshike, hitavona loko kunene Eliya ata, atamuponisa.”
50Hi loko Yesu atlhela ahuwelela hi rito leritlakukeke, kutani anhlala afa.
51  Hi nomo-lo, xisirhelo xa nguvu ndzeni ka Tempele xihandzuka hi le xikarhi, kusukela henhla, kuyafika hansi; misava yitsekatseka, ni maribze mapandzeka. 
52Masirha mapfuleka; vakwetsimi va Xikwembu lavotala lava avayetlele, vapfuka kufeni; 
53Kutani vahuma masirheni, loko Yesu apfukile kufeni, vanghena doropeni leri rohlawuleka, vali karhi vavoniwa hi lavotala.
54Loko ndhuna ya dzana ra masochwa ni lava avali na yona kurindza Yesu, vavona kutsekatseka ka misava ni lesvihumeleleke, vachava ngopfu, vaku: “Hakunene munhu lweyi aali N'wana wa Xikwembu.”
55  Akuli ni vavasati lavotala kolaho, avahlalela na vali kule. Avali lava avalandzelele Yesu ni kumutirhela loko ahuma Galileya. 
56Xikarhi ka vona, akuli na Mariya wa Magadala, na Mariya mamana wa Yakobe na Yosefa, ni mamana wa vana va Zebedewu.
57Kuteloko riya kupeleni, kuta mun'we wa mufuwi wa le Arimateya; vito ra yena aali Yosefa, nakona na yena aali mujondzisiwa wa Yesu. 
58Aya ka Pilato, ayakombela ntsumbu wa Yesu; kutani Pilato alerisa lesvaku vamunyika wona. 
59Kuteloko Yosefa awutekile, awuphutsela hi lansoro leri aringasitirhisiwa, 
60kutani aveka ntsumbu sirheni ra yena lerimpsha, leri aarikovotlile ribzeni; kutani avumbuluta ribze lerikulu ropfala nomo wa sirha, kutani atifambela. 
61Mariya wa Magadala na Mariya lweyi mun'wana, avali kolaho, vatshamile valangutene ni sirha.
62Loko rixa hi siku leritlhantamaka, ringa ra Savata, Vaprista lavakulu ni Vafarisi vahlengeletana ka Pilato, vaku: 
63 “Hosi, hahatsundzuka lesvaku muxisi lwiya, loko ahahanya, ate: ‘Ndzhaku ka masiku manharhu, nitapfuka kufeni.’ 
64Hikolaho, lerisa lesvaku sirha rilaveleliwa kukondza kufika siku ra vunharhu, lesvaku vajondzisiwa va yena vangatshuki vayamuyiva, kutani vatabzela vanhu vaku: ‘Apfukile kufeni!’ Vunhwa lero ringatlula lerorhanga hi kubiha.” 
65Pilato aku ka vona: “Mi ni ntlawa wa valaveleli, yanani miyarindza sirha, hilaha misvivonaka hakona.” 
66Kutani vaya, vayatiyisa ribze hi kuveka amfungo wa vona, nasvona vaveka ni varindzi lesvaku vasala varindza.
MATEWU 28
Loko siku ra Savata rihundzile, Mariya wa Magadala, na Mariya lweyi mun'wana, vapfuka na kahali mpundzu wa siku ra Sonto, vayalanguta sirha. 
Kutani, kuva ni kutsekatseka lokukulu ka misava; hikuva ntsumi ya Hosi ayixikile hi le tilweni, yivumbuluta ribze, yitshamisa henhla ka rona. 
Ayivangama kufana ni rihati, ni sviyambalu sva yona asvibasile kufana ni gapongo. 
Varindzi varhurhumele hi kuchava, vavoneka ongi hi loko vafile.
Hi loko ntsumi yibzela vavasati yiku: “Mingachaveni, hikuva nasvitiva lesvaku milava Yesu lweyi avambiweke;
anga kona laha, hikuva apfukile kufeni, hilaha atshamaka amibzela hakona. Tanani, mitavona laha aalatiwile kona. 
Svosvi-ke, hantlisani, miyativisa vajondzisiwa va yena miku: ‘Apfukile xikarhi ka vafi; wamirhangela aya Galileya, mitayamuvona kona.’ Hisvosvi nimibzelaka svona.”
Vavasati vasuka sirheni hi kuchava ni kutsaka lokukulu, vatsutsuma vayativisa vajondzisiwa va yena. 
Hi nomo-lo, Yesu avatlhangaveta, aku: “Avuxeni!” Vona vatshinelela vakhoma milenge ya yena vamukhinsamela.
Hi loko Yesu aku ka vona: “Mingachaveni, fambani miyabzela vamakwerhu lesvaku vaya Galileya; vatanivona kona.”
Kuteloko vasukile, van'we ka valaveleli vaya doropeni, vayativisa Vaprista lavakulu hinkwasvu lesvihumeleleke. 
Loko Vaprista vahlengeletanile ni vakulukumba, valuka makungu, kutani vanyika masochwa male leyotala, vaku: 
“Miku: ‘Vajondzisiwa va yena vatile nivusiku, vatamuyiva, na hina hiyetlele.’ 
Ni loko mhaka leyi yifika tindleveni ta hosi, hina hitayikholwisa, himiyimelela. ” 
Valaveleli vateka male, vayendla hilaha valerisiweke hakona; kutani mhaka yoleyo yitwakala xikarhi ka Vayuda kufikela ni namuntlha.
Vajondzisiwa lava va khume na mun'we vaya Galileya, ntshaveni leyi Yesu avabzeleke yona. 
Loko vamuvona, vakhinsama, kambe van'wana vakanakana. 
Kutani Yesu avatshinelela, avulavula na vona, aku: “Ninyikiwile vuhosi hinkwabzu tilweni ni la misaveni; 
hi kolaho, fambani ka tinxaka hinkwatu, mivayendla vajondzisiwa va mina, mivakhuvula hi vito ra Tatana, ni ra N'wana, ni ra Moya Lowokwetsima, 
mivajondzisa kuhlayisa hinkwasvu lesvi nimibzeleke svona; kutani vonani, ni na n'wina masiku hinkwawu, kukondza kuhela misava.”
Marka 1
Lawa hi wona masungulu ya Evhangeli ya Yesu Kriste, N'wana wa Xikwembu. 
Tani hilaha kutsaliweke hakona bukwini ya muprofeta Ezaya, loko aku:“Vona, murhumiwa wa mina wata mahlweni ka wena,lweyi angatalungisa ndlela ya wena.
Rito ra munhu lweyi ahuwelelaka mananga rili: ‘Lulamisani ndlela ya Hosi,milulamisa ni svindlelana sva yona.’”
Yohani Mukhuvuli ahumelelise xisvosvo mananga na ali karhi ahuwelela, abzela vanhu kuhundzuka akuva vatakhuvuliwa, ni lesvaku vatarivaleliwa svijoho sva vona. 
Kutani vanhu hinkwavu va tiko ra Yudeya ni vayaki hinkwavu va Yerusalema, avaya vayakhuvuliwa hi yena nambzeni wa Yordani, na vali karhi vativula svijoho sva vona.
Yohani aayambala sviyambalu svolukiwa hi voya bza kamela, atikhama hi bandi ra xikhumba, aja tintete ni vulombe bza nhova. 
Aapaluxa mahungu lawa mange: “Wata mun'wana ndzhaku ka mina, lweyi anitlulaka hi matimba, lweyi svinganifaneliki kukorhama ni tlhantlha tingoti ta masandhazi ya yena. 
Mina ha noxe ni mikhuvulile hi mati, kambe yena atamikhuvula hi Moya Lowokwetsima.”
Hi masiku wolawo, Yesu ahuma Nazareta, anga doropa ra Galileya, ayakhuvuliwa hi Yohani nambzeni wa Yordani. 
Kutani loko ali karhi ahuma matini, avona matilo mapfuleka, ni Moya na wulikarhi wuxika henhla ka yena wufana ni xituvana; 
kutani rito lerihumaka matilweni riku: “Wena u N'wananga lweyi arhandzekaka, lweyi nimutsakelaka.”
Hi nomo-lo Moya wumuyisa mananga; 
kutani atshama kona masiku ya mune wa makume, na ali karhi aringiwa hi Sathana. Aahanya ni sviharhi sva nhova, kambe tintsumi na tona atimutirhela.
Ndzhaku ka loko Yohani anghenisiwile jele, Yesu aya Galileya, apaluxa Evhangeli ya Xikwembu, aku:
“Minkarhi yihetisekile, Mfumu wa Xikwembu watshinela kusuhi; hundzukani, mipfumela ka Evhangeli.”
Loko ali karhi alulama ni tiva ra Galileya, avona Simoni ni makwavu Andreya, na vali karhi vahoxa tinkoka ta vona ativeni, hikuva avali vaphasi vatihlampfi. 
Yesu aku ka vona: “Nilandzeni, nitamiyendla vaphasi va vanhu.” 
Hi loko vatshika tinkoka ta vona, vamulandza.
Loko ahundzanyana aya mahlweni, avona vamakwavu ha vambirhi, Yakobe na Yohani vana va Zebedewu na vali bzatsweni, varhunga tinkoka. 
Kuteloko avavitanile, vasiya tatana wa vona Zebedewu bzatsweni svin'we ni vatirhi, kutani vamulandza.
Hikolaho Yesu ni vajondzisiwa va yena vafika Kapernawume; kutani hi siku ra Savata Yesu anghena sinagogeni, ajondzisa. 
Avahlamala jondzo ya yena, hikuva aavajondzisa kufana ni lweyi anga ni matimba, kungali kufana ni Vatsali.
Asinagogeni ra vona akuli ni munhu lweyi angheniweke hi moya wa chaka; wona wuhuwelela,
wuku: “Mhaka ya hina na wena hi yihi, wena Yesu wa Nazareta? Xana utele kutahilovisa ke? Nakutiva lesvaku u mani: U Lweyi Wohlawuleka wa Xikwembu.” 
Yesu awukahla, aku: “Miyela! Huma ka munhu yelweyi!” 
Kutani moya wa chaka wumurhurhumelisa hi matimba, wuhuwelela hi rito lerikulu, wuhuma ka yena. 
Kutani hinkwavu vahlamala ngopfu, lakakuva vavutisana vaku: “Hi lesvoyini lesvi? I jondzo leyimpsha! Hikuva alerisa hi matimba mimoya ya chaka, kutani na yona yimuyingisa!” 
Hi loko ndhuma ya yena yihantla yihangalaka matlhelweni hinkwawu ya Galileya.
Loko vahuma sinagogeni, vaye kaya ka Simoni na Andreya na vali na Yakobe na Yohani. 
Mamana wa nsati wa Simoni, aayetlele ali karhi avabza, miri wa yena awuhiseta; kutani vabzela Yesu. 
Hi loko atshinela, amukhoma hi voko, amupfuxa; hi nomo-lo, kuhiseta ka miri kuhangalaka, kutani avatirhela.
Nimajambu, loko ripela, vamutisela hinkwavu lava avali ni mavabzi ni lava avali ni madimoni. 
Vayaki hinkwavu va doropa avahlengeletanile nyangweni. 
Kutani ahanyisa vanhu lavotala, lava avavabza hi mavabzi ya tinxakaxaka, ahlongola ni madimoni layotala. Ntsena yena aangapfumeleli madimoni lawa lesvaku mavulavula, hikuva amamutiva.
Yesu apfukisa svinene ahuma doropeni, ayamananga ayakhongela kona. 
Kambe Simoni ni lava avali na yena vafamba vamulava. 
Kuteloko vamukumile, vaku ka yena: “Hinkwavu vakulava.” 
Yena aku ka vona: “Ahiyeni asvidoropanini svin'wana, lesvi svingakusuhi, lesvaku nakona niyapaluxa Evhangeli, hikuva hi lesvi ningatela svona.” 
 Kutani afamba, apaluxa Evhangeli masinagogeni ya vona, tikweni hinkwaru ra Galileya, na ali karhi ahlongola madimoni.
Kutani munhu mun'we wa nhlokonho ata ka yena, akhinsama mahlweni ka yena, amukhongela aku: “Loko usvirhandza, unganibasisa.” 
Yesu amutwela vusiwana, atshabuluta voko, amukhumba, aku ka yena: “Nasvirhandza, nakubasisa!” 
Kutani hi loko nhlokonho yinyamalala, abasa. 
Yesu amutlhelisa hi kuhantlisa, amulaya hi matimba akuva ativonela: 
“Vona, ungatshuki ubzela munhu svilo lesvi, kambe famba, uyatikombisa ka Muprista, uhumesa sva kubasisiwa ka wena lesvilerisiweke hi Moxe, svitava vumboni ka vona.” 
Kambe loko munhu lwiya asukile kolaho, afambe apaluxa ni kuhangalasa mahungu wolawo, kukondza Yesu ativiwa madoropeni hinkwawu lawa aanghena ka wona; lesvi svingayendla lesvaku angahangheni na atshunxekile ka wona; hi loko ayatitshamela mananga; kutani vanhu vata ka yena, na vahuma matlhelweni hinkwawu.
Marka 2
Loko kuhundzile masiku mangali mangani Yesu avuyela Kapernawume, kutani kutwakala lesvaku akona le kaya. 
Vanhu lavotala vahlengeletana kona, kukondza kupfumaleka ni vutshamo mahlweni ka nyangwa, kutani Yesu avajondzisa Rito ra Xikwembu.
Kutani kufika ka yena lavatisaka munhu wa kukhwanyala svirho, arhwaliwile hi mune wa vanhu. 
Vona hi kutsandzeka kumufikisa ka Yesu hi kutala ka vanhu, vahahlula lwangu ra yindlo leyi aalikayona. Loko varihahlulile, vaxixa rihlaka leri lweyi wa kukhwanyala svirho aayetlelile ka rona.
Loko Yesu avona kupfumela ka vona, aku ka lweyi wa kukhwanyala svirho: “N'wananga, urivaleliwile svijoho sva wena.”
Kambe vatsali van'wana lava avatshamile kolaho, vavilela atimbilwini ta vona, vaku:
“Hikolaho ka yini munhu lweyi avulavulisa xilesvi xana? Asandza Xikwembu! I mani lweyi angarivalelaka svijoho, loko xingali Xikwembu ntsena ke?” 
Yesu ahantla asvitiva moyeni wa yena lesvi avapimisa svona atimbilwini ta vona, kutani aku ka vona: “Mivilela hikolaho ka yini atimbilwini ta n'wina xana? 
Kuyampsa yini ke? Loko niku ka lweyi wa kukhwanyala svirho: ‘Urivaleliwile svijoho sva wena’, kumbe loko niku ka yena: ‘Pfuka, uteka rihlaka ra wena, ufamba’ xana? 
Svosvo ke mitativa lesvaku N'wana-wa-Munhu animatimba la misaveni kurivalela svijoho.” Kutani aku ka lweyi wa kukhwanyala svirho: 
“Nili ka wena: Pfuka, uteka rihlaka ra wena, umuka.” 
Hi nomo-lo, yena apfuka, ateka rihlaka, afamba mahlweni ka vanhu hinkwavu; hi loko hinkwavu vahlamala ngopfu, vadzunisa Xikwembu, vaku: “Svilo lesvotano ahisisvivona.”
Yesu atlhela asuka, aya matlhelweni ya tiva; xitshungu hinkwaxu xita ka yena, kutani axijondzisa. 
Loko ahundza, avona Levhi, n'wana Alfewu, atshamile ndlwini ya vurheselo; aku ka yena: “Nilandze!” Kutani Levhi asuka ayima amulandza.
Kutani loko Yesu atshamile kujeni kaya ka Levhi, vakanganyisi lavotala ni vajohi vatshama na yena, svin'we ni vajondzisiwa va yena, hikuva vanhu lavotala avamulandza. 
Kambe loko Vatsali va ntlawa wa Vafarisi vamuvona aja ni vakanganyisi ni vajohi, vaku ka vajondzisiwa va yena: “Xana ajela yini ni vakanganyisi ni vajohi ke?” 
Loko Yesu atwa svosvo, aku ka vona: “Lava vangavabziki mirini avalavi n'anga, kambe yilaviwa hi lava vavabzaka. Anitanga kutavitana lavalulameke, kambe vona lavajoheke.”
Loko vajondzisiwa va Yohani ni Vafarisi vali karhi vatitsona svakuja, kuta vanhu van'wana vatavutisa Yesu, vaku: “Xana vajondzisiwa va Yohani ni vajondzisiwa va Vafarisi vatitsonela yini svakuja, kasi vajondzisiwa va wena vona avatitsoni ke?”
Yesu aku ka vona: “Xana varhambiwa va muteki vangatitsona svakuja loko muteki ahali na vona ke? Nkarhi hinkwawu loko muteki ahali kona na vona, vangakala vangatitsoni svakuja. 
Kambe masiku matata, lawa muteki angatasusiwa ka vona; hi kona vangatatitsona svakuja, hi siku rolero. 
Aku na munhu lweyi arhungelaka xiziva leximpsha ka nguvu ya khale; hikuva loko ayendlisa svosvo xiziva leximpsha xitahandzula nguvu leyi ya khale, kutani kuhandzuka kakona kutaya kuyengeteleka. 
Nasvona aku na munhu lweyi achelaka vhinyu lerimpsha atindongeni ta khale, hikuva loko ayendlisa svosvo vhinyu ritahandzula tindonga, rihalaka, na tona titawonheka; kambe vhinyu lerimpsha varichela atindongeni letimpsha.”
Hi siku ra Savata loko Yesu ali karhi ahundza xikarhi ka masimu, vajondzisiwa va yena vasungula kutshova minchocho na vali karhi vafamba. 
Vafarisi vaku ka yena: “Vona! Xana vayendlela yini lesvingapfumeleliwiki hi siku ra Savata?” 
Yesu aku ka vona: “Xana amisihlaya lesviyendliweke hi Davhida, siku leri apfumaleke svakuja, na akhomiwe hi ndlala, yena ni lava avali na yena ke?” 
“Anghenile ndlwini ya Xikwembu, masikwini ya Abiyatari, Muprista lwenkulu, aja xinkwa xa mhamba lexingafanelangiki kujiwa hi vanhu van'wana, loko kungali hi vaprista ntsena, atlhela anyika ni lava avali na yena.” 
Kutani aku ka vona: “Savata riyendleliwe munhu, ahi munhu lweyi angayendleliwa Savata. 
Hikolaho-ke, N'wana-wa-Munhu i hosi hambi ya siku ra Savata.”
Marka 3
Yesu atlhela anghena sinagogeni; kolaho akuli ni munhu wa kukhwanyala voko.
Kutani Vafarisi avalangutisisa Yesu kuvona kumbe atahanyisa munhu lweyi hi siku ra Savata, lesvaku vatakota kumunyika nandzu. 
Hi loko aku ka munhu wa kukhwanyala voko: “Suka, uyima laha xikarhi.” 
Kutani aku ka vona: “Lesvilulameke kuyendliwa hi Savata hi svihi xana: Kuyendla lesvinene kumbe kuyendla lesvobiha, kuhanyisa munhu kumbe kumudlaya xana?” Kambe vona vamiyela. 
Yesu avarhalarhala hi mahlo na ahlundzukile, na avavisekile hi kunonon'hwa ka timbilu ta vona, kutani aku ka wanuna lwiya: “Tshabuluta voko ra wena.” Aritshabuluta, kutani voko ra yena ritlhela riwololoka.
Kutani Vafarisi vahuma sinagogeni, vayaluka makungu svin'we ni va ntlawa wa Heroda, kuvona hilaha vangamudlayaka hakona.
Yesu asuka ayakusuhi ni tiva svin'we ni vajondzisiwa va yena, kutani xitshungu lexikulu ximulandza, na xihuma Galileya, xin'wana xihuma Yudeya, 
ni le Yerusalema ni le Idumeya ni le ka tlhelo rin'wana ra Yordani ni le matikweni ya Tiro na Sidoni. Avachololoka vaya ka yena hi kutwa lesvikulu lesvi aasviyendla.
Kutani abzela vajondzisiwa va yena lesvaku bzatsu ritshama riyimile kusuhi na yena, lesvaku xitshungu xingamukamanyeti. 
Hinkwavu lava avali ni mavabzi avakamanyetana vaya ka yena lesvaku vatamukhumba, hikuva aahanyisile lavotala. 
Ni lava avali ni mimoya ya chaka, loko vamuvona, avakhinsama mahlweni ka yena, vahuwelela, vaku: “Wena u N'wana wa Xikwembu!” 
Hi loko Yesu akhahla madimoni hi matimba lesvaku mangatshuki matwalisa lesvaku yena i mani.
Kutani Yesu atlhantukela ntshaveni, ativitanela lava avalaveke; hi loko vata ka yena. 
Ahlawula khume ni vambirhi  lesvaku vava na yena ni lesvaku atavarhuma kupaluxa Evhangeli,
avanyika ni matimba ya kuhlongola madimoni. 
Vapostola va khume ni vambirhi lava angavahlawula hi lava: Simoni (lweyi angamuchula vito ra Petrosi),
na Yakobe na Yohani vana va Zebedewu (lava angavachula vito ra Bowanerjesi, hi lesvaku vana vaxingwalangwandza); 
kulandza Andreya, na Filipi, na Bartolomewu, na Matewu, na Tomasi, na Yakobe n'wana Alfewu, na Tadewu, na Simoni wa Kanana, 
na Yudasi Iskariyota, lweyi axengeke Yesu.
Loko Yesu atlhelele kaya, xitshungu xitlhela xihlengeletana kona, lakakuva yena ni vajondzisiwa va yena vatsandzeka ni kuja svakuja.
Loko maxaka ya yena vatwa svosvo, mata, matela kutamukhoma, hikuva avaku: “Ahlangane nhloko.”
Na vona Vatsali lavangirimeleke hi le Yerusalema, avaku: “Afumiwa hi Belzebule, nasvona ahlongola madimoni hi hosana ya madimoni.” 
Kuteloko Yesu avavitanile, avulavula na vona hi svifaniso, aku: “Xana Sathana angasvikotisa kuyini kuhlongola Sathana ke? 
Nasvona, loko mfumu wuyavana hi le xikarhi, mfumu lowu awukoti kutiya. 
Ni loko njangu wuyavane hi le xikarhi, njangu wolowo awungatiyi. 
Na yena Sathana, loko atilwisa, ayavana hi le xikarhi, angakala angatiyi, kutava kuhela ka yena. 
Aku na munhu lweyi akotaka kunghena ndlwini ya nhenha ya matimba kuyaphanga rifuwo ra yona, na angarhanganga hi kuboha nhenha yoleyo; kuli kona aphangaka sva yindlo ya yona.
Nitiyisile nili ka n'wina: Svijoho hinkwasvu ni svisandzu hinkwasvu sva vana va vanhu svitarivaleliwa; 
kambe lweyi angatasandza Moya Lowokwetsima angakala angarivaleliwi ni siku ni rin'we; hi lesvaku a ni nandzu wa xijoho lexingaheliki.” 
Aavulisa svosvo, hikuva avaku: “A ni moya wa chaka.”
Mamana wa Yesu ni vamakwavu vata, vayima handle, varhuma munhu ayamuvitana. 
Kambe xitshungu axitshamile, ximurhendzelile. Kutani vaku ka yena: “Vona, mamana wa wena ni vamakwenu vakona laha handle, vakulava.” 
Avahlamula aku: “Mamana wa mina ni vamakwerhu i vamani?” 
Kutani Yesu alanguta vanhu lava avamurhendzelile, aku: “Langutani, mamana wa mina ni vamakwerhu, hi volava; 
hikuva mani na mani lweyi ayendlaka kurhandza ka Xikwembu, hi yena makwerhu waxinuna ni waxisati na mamana.”
Marka 4
Yesu atlhela asungula kujondzisa kusuhi ni tiva. Kutani xitshungu lexikulu xihlengeletana ximutela, kukondza anghena bzatsweni, atshamisa ndzeni ka rona ativeni; loko xili xitshungu hinkwaxu, xona axitshame ridongeni ra tiva. 
Kutani avajondzisa timhaka letotala hi svifaniso. Akujondziseni ka yena avabzela lesvi:
“Yingisani! Muhaxi ahumile aya akuhaxeni. 
Loko ali karhi ahaxa, timbewu tin'wana tiwela ndleleni, kutani tinyanyana tita, titaja hinkwatu. 
Tin'wana tiwela amaribzeni, laha akungali na misava leyotala, kutani tihantla timila, hikuva misava ayingatalanga. 
Kambe loko jambu ritlhava, svimilwa svivuna, kutani sviwoma hi kupfumala timintsu. 
Timbewu tin'wana tiwela amintweni; loko mintwa yikula, yiti kamanyeta, kutani tingaveki nchumu. 
Tin'wana kambe tiwela misaveni leyinene, timila, tikula, tiveka timbewu, yin'we yichela makume manharhu, yin'wana ntlhanu wa makume ni rin'we (60), yin'wana dzana (100).” 
Kutani aku: “Lweyi anga ni tindleve toyingisa, aayingise!”
Kuteloko Yesu ayile tlhelweni, lava avali kusuhi na yena, svin'we ni lava va khume ni vambirhi, vamuvutisa hi ta xifaniso.
Kutani aku ka vona: “N'wina minyikiwile kutiva svihundla sva Mfumu wa Xikwembu, kasi ka lava vanga handle, hinkwasvu svivuliwa hi svifaniso.” 
Svinga lesvaku,“‘loko kuli kuvona, vavona, kambe vangavonisisi,hambi kulikutwa, vatwa, kambe vangatwisisi,lesvaku vangatshuki vahundzuka,varivaleliwa svijoho.’”
Yesu aku ka vona: “Xana amitwisisi xifaniso lexi ke? Loko svilitano, mitatwisisisa kuyini svifaniso hinkwasvu ke? 
Lweyi ahaxaka ahaxa Rito. 
Timbewu letingawela ndleleni i vanhu lava Rito rihaxiweke ka vona; kutani loko varitwile, Sathana ahantlisa ata ka vona, avatekela Rito lerihaxiweke. 
Timbewu leti tiweleke amaribzeni i vanhu lava loko vatwa Rito, vahantlisaka kuliyamukela hi kutsaka; 
kambe vangarinyiki nkarhi woveka timintsu, vatiyisela nkarhinyana ntsena; kutani loko khombo, kumbe kuxaniseka svifika hikolaho ka Rito, vahantlisa vakhunguvanyeka.
Timbewu letiweleke amintweni, hi lava vatwaka Rito; 
kambe kuvilela hi sva misava leyi, ni kukanganyisiwa hi rifuwo ni kunavela svilo svin'wana ni svin'wana, svinghena ka vona, svikamanyeta Rito, kutani ritsandzeka kuveka mihandzu. 
Timbewu letiweleke misaveni leyinene, hi lava vayingisaka Rito, variyamukela, vaveka mihandzu; mbewu yin'we yichela makume manharhu, yin'wana ntlhanu wa makume ni rin'we (60), yin'wana dzana (100).”
Avabzela kambe aku: “Xana rivoni ritisiwa lesvaku ritambhonyiwa hi xirhundzu, kumbe kuvekiwa hansi ka mubedo ke? Xana aritisiwi kutavekiwa henhla ke? 
Aku na xilo lexinga xihundleni, lexingatakala xingapaluxiwi; nakona aku na xilo lexifihliweke lexingatakala xingahumeli rivaleni.
Loko munhu ali nitindleve ta kuyingisa, aayingise.”
Yesu atlhela avabzela lesvi: “Yingisani svinene lesvi misvitwaka. Mpimo lowu mipimelaka van'wana ha wona, na n'wina, mitapimeliwa ha wona, ni kutlula kolaho.
Lweyi anga ni xanchumu, atanyikiwa ni svin'wana, kasi lweyi angaliki na nchumu, atatekeliwa ni lexi anga na xona.”
Yesu atlhela aku: “Mfumu wa Xikwembu wufana ni munhu lweyi ahaxeke mbewu misaveni;
hambi ayetlele, hambi apfukile, vusiku ni nhlekanhi mbewu yitlhava, yikula, yena angativi lesvi yikulisaka xisvona.
Misava hi yoxe yimilisa mbewu, yirhanga yivakhava, yihumesa nchocho, ndzhaku kuhuma tindzhoho totala anchochweni; 
kutani loko tindzhoho tiwupfile, vahantla vanghenisa sikelo, hikuva kutshovela kufikile.”
Atlhela aku: “Mfumu wa Xikwembu wutafanisiwa nayini? Hi xihi xifaniso lexi hingawufanisaka na xona ke? 
Wufana ni mbewu ya nsinapi leyi yinga yona leyitsongo ka timbewu hinkwatu ta misava loko yibzaliwa. 
Kambe loko yibzaliwile, yimila, yikula, yitlula minsinya hinkwayu hi kukula, yiva ni marhavi lamakulu, tinyanyana ta tilo tikondza titayaka andzhutini wa wona.”
Kutani hi svifaniso lesvotala, Yesu aavula Rito ka vona, hilaha avakota kutwisisa hakona. 
Angavabzelanga nchumu, loko kungali hi kutirhisa svifaniso; kambe loko vali voxe, ahlamusela hinkwasvu ka vajondzisiwa va yena.
Hi siku lero, hi nkarhi wa majambu, Yesu aku ka vona: “Ahipeleleni ka tlhelo rin'wana ra tiva.” 
Kuteloko vasiyile xitshungu, vafamba na yena hi bzatsu leri aali ka rona, kutani mabzatso man'wana na wona amamupangalata.
Kutani kupfuka xidzedze lexikulu; magandlati amanghena bzatsweni, kukondza rilava kutala hi mati. 
Yena aali nyalwini ayetlele ava aqamela. Vayamupfuxa, vaku ka yena: “Mujondzisi, xana ahi nchumu ka wena loko hilova ke?”
Hi loko apfuka, amiyeta mheho, aku ka tiva: “Miyela, uku ntse!” Mheho yiva yimiyela, kuva ni kurhula lokukulu. 
Kutani aku ka vona: “Hikolaho ka yini mili ni vutoya ke? Amisiva ni kupfumela xana?” 
Kutani vachava hi kuchava lokukulu, vabzelana vaku: “Xana munhu lweyi i munhu muni ke, lesvi mheho ni tiva svimuyingisaka?”
Marka 5
Kutani vafika tlhelweni rin'wana ra tiva, tikweni ra Vagerasi. 
Loko Yesu ahakuhuma bzatswini, hi nomo-lo munhu mun'we lweyi aali ni moya wa chaka, lweyi aahuma hi le masirheni, ahlangana na yena. 
Aahanya masirheni, kutani akungali na munhu lweyi aakota kumuboha, hambi kuli hi machini;
hakanyingi, aabohiwa mavoko ni milenge, kambe aatsema machini yakona, kutani akungali na munhu lweyi aali ni matimba yomuhlula. 
Hi masiku hinkwawu, vusiku ni nhlekanhi, aatshama masirheni ni le tintshaveni, na ali karhi ahuwelela, atitsemelela hi maribze. 
Kuteloko avonile Yesu, ahali kule, atsutsuma, ayamukhinsamela;
kutani ahuwelela hi rito leritlakukeke, aku: “Mhaka ya mina na wena hi yihi ke, wena Yesu N'wana wa Xikwembu xa le henhlahenhla? Naku khongela hi vito ra Xikwembu, unganixanisi!” 
(Aavula svosvo, hikuva Yesu aate ka yena: “Huma ka munhu lweyi, we moya wa chaka!”) 
Kutani Yesu amuvutisa, aku: “Vito ra wena u mani?” Ahlamula aku: “Vito ra mina ni Vandla, hikuva hitele.” 
Kutani akhongela Yesu aku: “Ungahihlongoli hihuma tikweni leri!”
Kambe akuli ni ntlhambi lowukulu wa makhumba agangeni, lowu awuli kujeni, 
kutani mimoya yoleyo ya chaka yikhongela Yesu, yiku: “Ungahirhumela amakhumbeni, hiyanghena ka wona.” 
Yena ayipfumelela. Hi loko mimoya ya chaka yihuma, yinghena amakhumbeni, kutani ntlhambi wolowo wutsutsumela nkoveni, uyatihoxa xiziveni; makhumba amalava kuringana makhulu mambirhi (2 000), kutani manwela kona. 
Varisi va wona vabaleka, vayarungulela vahanyi va le doropeni ni va le masin'wini, kutani vona vata, vatavona lesvihumeleleke. 
Kuteloko vafikile ka Yesu, vavona lweyi aangheniwile hi vandla ra madimoni atshamile, ayambalile ali munhu nene, kutani vachava ngopfu. 
Lava vasvivoneke vavahlamusela lesvihumeleleke ka munhu lweyi wa madimoni, ni le ka makhumba. 
Hi loko vona vakhongotela Yesu lesvaku asuka tikweni ra vona.
Loko Yesu ali karhi anghena bzatswini, munhu lweyi aali ni madimoni akombela svinene lesvaku amupfumelela kunghena atshama na yena bzatsweni. 
Kambe Yesu angamupfumelelanga, ntsena ate ka yena: “Famba, kaya ka wena ni ka valekwenu, uyatwalisa hinkwasvu lesvi Hosi yikuyendleleke svona ni hilaha yikutweleke vusiwana hakona.” 
Hi loko yena asuka, aya tikweni ra Dekapolisi, ayatwalisa hinkwasvu lesvi Yesu amuyendleleke svona; kutani hinkwavu vahlamala.
Kuteloko Yesu atlhelele ka tlhelo lerin'wana hi bzatsu,  xitshungu lexikulu xitahlengeletana ka yena, kusuhi ni tiva. 
Kutani kufika mun'we wa varhangeli va sinagoga lweyi avaku i Yayiro. Loko amuvona, atiwisa milengeni ya yena, 
amukhongela ngopfu, aku: “N'wana wa mina wanhwanyana wafa. Nakukombela, tana utamutlhanteka mavoko lesvaku apfuka ahanya.” 
Kutani Yesu afamba na yena; xitshungu lexikulu ximulandza, na xili karhi ximukamanyeta.
Kambe akuli ni wansati lweyi aali ni mavabzi ya kuhumela ngati, aavabza hi xipimu xa malembe ya khume ni mambirhi; 
aaxanisekile ngopfu mavokweni ya tin'anga letotala; aahetile rifuwo ra yena hinkwaru, kambe asvingamupfunanga nchumu, hikuva mavabzi amaya makula.
Loko atwile ndhuma ya Yesu, ata axitshungwini hi le ndzhaku ka Yesu, akhoma xiyambalu xa yena, hikuva yena aatibzelile aku: 
Loko ningakhumba xiyambalu xa yena ntsena, nitahanyisiwa.” 
Kutani hi nomo-lo ngati ya yena yiyima yingahahumi, atitwa lesvaku kuvabza ka yena akuhanyisiwile. 
Hi nomo-lo Yesu asvitwa lesvaku kuhumile matimba ka yena, kutani Yesu ahundzukula ka xitshungu, aku: “I mani lweyi akhumbeke xiyambalu xa mina?” 
Vajondzisiwa va yena vaku ka yena: “Waxivona xitshungu lexi xikukamanyetaka; xana uvutisela yini lesvaku: ‘Nikhumbiwe i mani’ ke?” 
Yena alangutisisa hinkwaku kuvona lweyi asviyendleke. 
Kutani wansati yelweyo akhomiwa hi kuchava, arhurhumela hi kutiva lesvi svimuhumeleleke, kutani ata, atiwisela hansi mahlweni ka Yesu, amubzela ntiyiso hinkwawu. 
Yesu aku ka yena: “N'wananga, kupfumela ka wena kukuponisile, famba hi kurhula, nakuhanyisa nhlomulweni wa wena.”
Aku ahavulavula, vanhu lavahumaka kaya ka murhangeli wa sinagoga vafika vabzela murhangeli wakona vaku: “N'wana wa wena afile, wahamukarhatela yini Mujondzisi ke?” 
Kambe Yesu angalandzanga hi marito lawa, kutani aku ka murhangeli wa sinagoga: “Ungachavi, pfumela ntsena.”
Kutani angapfumelelanga munhu kumulandza, loko angali Petrosi, na Yakobe, na Yohani makwavu wa Yakobe.
Loko vafika muntini wa murhangeli wa sinagoga, Yesu akuma kuli ni huwa leyikulu, van'we varila svinene, van'wana vaba nkalanga.  
Hi loko anghena, aku ka vona: “Mibela yini nyandha leyi, mirilela yini? Nhwanyana lweyi angafanga, ayoyetlela.”
Kutani vamuhleka, kambe Yesu avahumesa handle hinkwavu, ateka tatana wa nhwanyana ni mamana wa yena ni vajondzisiwa lavanharhu, anghena laha nhwanyana aalatiwile kona. 
Kutani akhoma nhwanyana hi voko, aku ka yena: “Talita, kumi!” Hi lesvaku: “Nhwanyana, nili ka wena: Pfuka!” 
Hi nomo-lo nhwanyana apfuka, afambafamba (malembe ya yena amaringana khume ni mambirhi); kolaho vanhu vahlamala hi kuhlamala lokukulu. 
Kambe Yesu avalayisisa lesvaku svingatshuki svitiviwa hi munhu; kutani aku: “Munyikeni svakuja.”
Marka 6
Yesu asuka kolaho, atlhelela tikweni ra le kwavu, kutani vajondzisiwa va yena vamulandza.
Kuteloko kufikile siku ra Savata asungula kujondzisa sinagogeni, kutani lavotala lava vamuyingisaka, vahlamala vaku: “Xana svilo lesvi asvikume kwihi ke? I vutlhari muni lebzi abzinyikiweke, lesvi ni mahlori akotaka kumayendla hi mavoko ya yena xana? 
Xana yelweyi ahi yena muvatli, n'wana Mariya, makwavu wa Yakobe, na Yosefa, na Yuda, na Simoni ke? Xana vamakwavu vaxisati ahi na vona kola ke?” Kutani vakhunguvanyeka svinene hikolaho ka yena.
Yesu aku ka vona: “Muprofeta angasoliwi, loko kungali tikweni ra yena ni ka le kwavu ni le maxakeni ya yena.”
Kutani atsandzeka kuyendla mahlori kona, loko kungali kuhanyisa timbabzi tingali tingani, hi kuvatlhanteka mavoko. 
Nasvona ahlamala hi kuvona lesvaku avangalina kupfumela.Kutani arhendzeleka hi svidoropana lesvi asvili kusuhi, na ali karhi ajondzisa.
Avitana lava va khume na vambirhi, avarhuma ha vambirhivambirhi, avanyika matimba yohlula mimoya ya chaka.
Avabzela lesvaku vangatshuki valonga nchumu xa ndlela loko kungali nhonga ntsena; vangateki timbuva ni nkwama, hambi yili male asvikhwameni sva vona; 
masandhazi wona vangayambala, kambe vangateki sviyambalu svocinca. 
Aku ka vona: “Loko minghena njangwini wokarhi tshamani kolaho, mikondza misuka ku wona. 
Hinkwaku lomu vayalaka kumiyamukela ni kumiyingisa, mphumunhani ntshuri hansi ka minkondzo ya n'wina loko mihuma, svitava vumboni ka vona.” 
Kuteloko vasukile, vajondzisa vanhu rivaleni lesvaku vahundzuka;
vahlongola madimoni lawa yotala, vatota timbabzi letotala hi mafurha, vavahanyisa.
Hosi Heroda aatwile hi ta Yesu, hikuva vito ra yena aridumile ngopfu, nasvona vanhu avaku: “Yohani Mukhuvuli apfukile kufeni; hi svona lesviyendlaka lesvaku mintirho leyi ya matimba yivoneka ka yena”
Van'wana avaku: “I Eliya.” Van'wana avaku: “I muprofeta lweyi afanaka ni mun'we wa vaprofeta va khale.” 
Kambe Heroda, loko asvitwa, aku: “Hiye Yohani lweyi ningamutsema nhloko. Ayopfuka kufeni.”
Heroda hi yena hakunene lweyi aarhumile vanhu kuyakhoma Yohani, ava amupfalela jele. Aayendlile svosvo hikolaho ka Herodiya, nsati wa Filipi makwavu, hikuva aachadile na yena. 
Hikuva Yohani aabzela Heroda aku: “Awupfumeleliwi kutekela makwenu nsati wa yena. 
Hikolaho Herodiya ahlundzukela Yohani, anavela kumudlaya, kambe aatsandzeka,” 
“hikuva Heroda aachava Yohani, hi kutiva lesvaku i munhu wolulama, lweyi ahlawulekeke; kutani aamulwela. Masiku hinkwawu loko atwa Yohani, aakarhateka svinene; hambi svilitano aatsakela kumuyingisa.”
Kambe siku rinene rifika, ra loko Heroda ayendlela tihosana ta yena ni tindhuna ta nyimpi ni vakulukumba va Galileya nkhuvo wa siku ra kuvelekiwa ka yena 
Loko n'wana wa Herodiya waxisati anghena acina, atsakise Heroda ni lavatshameke kujeni na yena. Hosi yiku ka nhwanyana: “Kombela lesvi usvirhandzaka ka mina nitakunyika svona.”
Atlhela amuhlambanyela hi matimba, aku: “Lesvi ungatasvikombela ka mina nitakunyika svona, hambi kuli kukupandzela hi le xikarhi tiko leri nirifumaka.”
Nhwanyana ahuma, ayavutisa mamana wa yena aku: “Nitakombela yini xana?” Yena aku: “Kombela nhloko ya Yohani Mukhuvuli!” 
Hi kuhantlisa na ahefemuteka anghena ka hosi, akombela lesvi: “Nilava lesvaku uninyika nhloko ya Yohani Mukhuvuli ankambanini, svosvisvosvi.” 
Hosi yikhomiwa hi tingana ngopfu, kambe hikolaho ka kuhlambanya ka yona ni hikolaho ka lavatshameke kujeni, ayikotanga kumuyalela. 
Hosi yihantla yirhuma musochwa wa jele, yilerisa lesvaku kutisiwa nhloko ya Yohani. 
Musochwa afamba jele ayamutsema nhloko, ayitisa ankambanini, anyika nhwanyana; yena anyika mamana wa yena. 
Loko vajondzisiwa va Yohani vasvitwa, vayateka ntsumbu wa yena, vayawulata sirheni.
Vapostola vayahlangana na Yesu, vamurungulela hinkwasvu lesvi vasviyendleke ni lesvi vasvijondziseke. 
Kambe avangalina nkarhi wa kuja, hikuva vanhu lavotala avata, vatlhela vafamba. Kutani Yesu aku ka vona: “Tanani hiyatshama na hili hoxe mananga, mitakota kuwisanyana.” 
Hi loko vajondzisiwa vanghena bzatsweni, vaya laha kunga mananga na vali voxe. 
Kambe lavotala vavavona loko vafamba, vavativa, kutani vahuma madoropeni hinkwawu, vatsutsumela kole hi milenge, vavarhangela mahlweni. 
Loko Yesu ahuma bzatsweni, avona xitshungu lexikulu, axitwela vusiwana, hikuva axifana ni tinyempfu letingaliki ni murisi; kutani axijondzisa lesvotala.
Lesvi jambu aripelile, vajondzisiwa va yena vamutshinelela, vaku: “Lomu i mananga, nasvona ripelile; 
vatlhelise, vaya masin'wini ni le svidoropanini lesvi svinga kusuhi na hina, vayatixavela svakuja.” 
Avahlamula, aku: “Vaphameleni n'wina!” Vaku ka yena: “Xana uli hiyavaxavela svinkwa sva tidenari ta madzana mambirhi (200), hitava phamela svona ke?” 
Yena aku ka vona: “Mi ni svinkwa svingani ke? Yanani miyalanguta.” Kuteloko vasvikambile, vaku: “I ntlhanu wa svinkwa ni tihlampfi timbirhi.” 
Hi loko avabzela kutshamisisa vanhu hinkwavu hi mintlawantlawa abzanyini bza rihlaza. 
Kutani vatshama hi kulongoloka, vayavane hi mintlawa ya dzana (100) ra vanhu ni ya ntlhanu wa makume (50) ya vanhu. 
Hi loko ateka svinkwa sva ntlhanu ni tihlampfi timbirhi, alanguta henhla tilweni, akhensa, akhemelela svinkwa, asvinyika vajondzisiwa va yena lesvaku vasviveka mahlweni ka vanhu ni tihlampfi timbirhi atiyavela hinkwavu. 
Vaja hinkwavu, vaxurha.
Kutani varholela matlhantlha ya svinkwa ni ya tihlampfi vatata khume ra svirhundzu ni svimbirhi. 
Lavajeke svinkwa avaringana ntlhanu wa makhulu (5 000) ya vavanuna.
Ndzhaku ka svosvo, Yesu abzela vajondzisiwa va yena lesvaku vanghena bzatsweni, vatavakongoma tlhelweni rin'wana, le Betisayida, loko yena hi yexe ali karhi atlhelisa xitshungu.
Kuteloko asalisanile ni vanhu, aya ntshaveni kuyakhongela kona.
Nimajambu, bzatsu arili xikarhi ka tiva, yena ahali tlhelweni na ali yexe. 
Kutani avavona na vali karhi vakarhateka ngopfu hi kutluta bzatsu, hikuva moya awuvasivela; kakuloko kulava kuva nkarhi wa mahlambandlopfu, ata ka vona, na ali karhi afamba henhla ka mati, ayendla ingi arhangela mahlweni. 
Loko vamuvona afamba henhla ka mati, vapimisa lesvaku i xipoko, kutani vaba nyandha; 
avamuvonile hinkwavu, kutani avachava ngopfu; kambe ahantla avulavula na vona, aku: “Tiyisani timbilu, hi mina, mingachaveni!” 
Kutani anghena bzatsweni laha avali kona; hi loko moya wumiyela, kutani vahlamala ngopfu, 
hikuva avangatwisisanga sva hlori ra svinkwa, nasvona timbilu ta vona atili letononon'hwa.
Kuteloko vatsemakayile tiva vaya ka tlhelo lerin'wana, vafika tikweni ra Genezareta, kutani vaxikela ridongeni ra tiva.
Loko vali karhi vahuma bzatsweni, vanhu vakona vahantla vativa Yesu, 
kutani vatsutsumatsutsuma ka tiko lero hinkwaru, vatisa hi tinhlaka hinkwavu vanhu lavavabzaka, ovalomu avatwa lesvaku Yesu akona. 
Hinkwaku laha aanghena kona, madoropeni, svidoropanini kumbe tihandle ta madoropa, vanhu avalata lavavabzaka mintsendzeleni, kutani vamukhongela lesvaku avapfumelela kukhumba hambi mali makumu ya sviyambalu sva yena ntsena; kutani hinkwavu lava avamukhumba, avahanyisiwa.
Marka 7
Vafarisi ni Vatsali van'wana lavahumaka Yerusalema, vatahlengeletana laha Yesu aali kona; 
loko vavona vajondzisiwa van'wana va yena, vaja svakuja hi mavoko lawa machakeke, hi lesvaku lawa mangahlambiwangiki.
Mhaka hi lesvaku, hinkwavu Vafarisi ni Vayuda hi nawu wa vona avaji na vangasihlamba mavoko, kutani hi ndlela yoleyo, vahlayisa mikhuva leyi vayiyamukeleke ka lava va khale.
Ni loko vavuya hi le kuxaveni, avaji na vangasihlamba, vaha hlayisa ni mikhuva yin'wana leyotala leyi vayitoloveleke, tani hi leyi ya kuhlampsa mindzheko, timbita, svibza sva koporo ni mibedo.
Kutani Vafarisi ni Vatsali vamuvutisa, vaku: “Hikolaho ka yini vajondzisiwa va wena vangahanyi mayelanu ni mikhuva ya lava va khale xana; na svona, hikolaho ka yini vaja svakuja na vangahlambanga mavoko?” 
 Avahlamula aku: “Ezaya aavula n'wina hakunene, n'wina vakanganyisi, loko atsalile aku:”“‘Vanhu lava vanixixima hi nomo,kambe timbilu ta vona ti le kule na mina;
vatikarhata ntsena hi kunikhinsamela, tijondzo leti vatijondzisaka i milawu ka vanhu ntsena.’”
“Mitshika Nawu wa Xikwembu, kambe minamarhela mikhuva leyi miyikumeke ka vanhu ntsena.” 
Atlhela aku ka vona: “Mi ni tindlela totala totshika ha tona Nawu wa Xikwembu, miyendlela kuhlayisa mikhuva ya n'wina leyi miyitoloveleke. 
Hikuva Moxe ate: ‘Uva ni xichavu ka tatana wa wena ni ka mamana wa wena.’ Nasvona ate: ‘Lweyi arhuketelaka tatana wa yena, kumbe mamana wa yena, aadlawe!’ 
Kasin'wina mili, loko munhu aku ka tatana wa yena, kumbe ka mamana wa yena: Lesvi ningakupfunaka hi svona, i korbani (hi lesvaku mhamba leyihlayiseliweke Xikwembu),
n'wina amimupfumeleli kuyendlela tatana wa yena kumbe mamana wa yena xanchumu; 
hi ndlela leyi, miwonha rito ra Xikwembu hi mikhuva ya n'wina leyi minyikaka ni van'wana; miyendla ni svin'wana lesvotala svofana nisvosvo.”
Yesu atlhela avitana xitshungu aku ka xona: “Niyingiseni hinkwenu, mitwisisa. 
Aku na nchumu lexingahandle ka munhu, lexikotaka kumunyamisa loko xinghena ka yena, kambe lexihumaka ka yena, hi xona lexi ximunyamisaka.” 
Lweyi anga ni tindleve ta kuyingisa, aayingise.]
Loko asukile axitshungwini, anghena ndlwini, vajondzisiwa va yena vamuvutisa mayelanu ni xifaniso lexi. 
Aku ka vona: “Kasi na n'wina, amitwisisi xana? Amisvitivi xana lesvaku hinkwasvu sva le handle, loko svinghena ka munhu, asvikoti kumunyamisa,
hikuva asvingheni mbilwini ya yena, kambe sviya khwirini, kutani sviyahumela akhwatini ke?” (Hikuvula svosvo Yesu aakomba lesvaku svakuja hinkwasvu svilulamile, kumbe svibasile.) 
0Atlhela aku: “Lesvi humaka ka munhu hi svona lesvi svimunyamisaka,
hikuva ndzeni, timbilwini ta vanhu, hi kona kuhumaka miyehleketo leyobiha, vuphukuphuku, vuyivi, vudlayi, 
vuwosvi, kunavela rifuwo; hi kona kuhumaka lunya, kuxisa, sva tingana, mavondzo, kusandza, kutikulisa ni vuhunguki. 
Hinkwasvu lesvobiha lesvi, svihuma ndzeni ka mbilu, kutani hi svona lesvinyamisaka munhu.”
Loko asuka kolaho, aya tikweni ra Tiro. Kutani anghena ka yin'we ya tiyindlo, hikuva aangalavi lesvaku svitiviwa hi munhu; hambi svilitano angakotangakutifihla. 
Kutani wansati mun'we lweyi n'wana wa yena wanhwanyana aangheniwile hi moya wa chaka, loko atwile timhaka ta Yesu, ata hi kuhantlisa, akhinsama milengeni ya yena. 
Wansati lweyi aali wa matiko, wa rixaka ra Vasiro-Fenisa; akombela Yesu lesvaku ahlongola dimoni, rihuma ka n'wana wa yena. 
Kambe Yesu aku ka yena: “Tshika vana varhanga vaja vaxurha, hikuva asvisasekanga kutekela vana svakuja uhoxela svimbzanyana.” 
Wansati amuhlamula, aku: “Hosi! Hambi svili svimbzanyana lesvinga hansi ka meza, svaja matlhantlha lawa mawisiwaka hi vana.” 
Hi loko aku ka yena: “Hikolaho ka rito leri, famba, dimoni rihumile ka n'wana wa wena.” 
Loko wansati atlhelela kaya, ayakuma n'wana na ayetlele sangwini, ni dimoni rihumile.
Loko Yesu avuya hi le tikweni ra Tiro, ahundza hi le Sidoni, akongoma tiva ra Galileya hi kutsemakanya tiko ra Dekapolisi. 
Kutani vamutisela munhu wa kufa tindleve, wa manghanghamela; vakombela Yesu lesvaku amutlhanteka mavoko. 
Kuteloko Yesu amususile xitshungwini, amutekela tlhelweni, anghenisa tintiho tindleveni ta yena, apshitela marhi, akhumba ririmi ra yena ha tona; 
kutani alanguta henhla tilweni, ahefemuteka, aku ka munhu lweyi: “Efata!” Hi lesvaku: “Pfuleka!” 
Hi loko tindleve ta yena tihantla tipfuleka, na rona ririmi ra yena ritshunxeka, kutani avulavula hi kuwolova. 
Hi loko Yesu avatshinya lesvaku vangabzeli munhu; kambe, hambi loko avatshinyile makhambi yotala, avasvihangalasa hi matimba.
Kutani vanhu vahlamala ngopfu, vaku: “Ayendlile hinkwasvu hi ndlela leyinene; apfula tindleve ta lavangayingisiki ayendla lesvaku na tona timbheveve tikota kuvulavula.”
Marka 8
Masikwini wolawo xitshungu lexikulu xitlhela xihlengeletana, kutani axingali na svakuja; hi loko Yesu avitana vajondzisiwa va yena, aku ka vona: 
“Nitwela vusiwana xitshungu lexi, hikuva sviyendla masiku manharhu na xitshame na mina, kutani axahali na svakuja. 
Hikolaho loko nixitlhelisela makaya na xili ni ndlala, xitawa ndleleni, hikuva van'we va xona vata hi le kule.” 
Vajondzisiwa va yena vamuhlamula vaku: “Xingalaveliwa kwihi svakuja lesvi xingajaka xixurha kola mananga ke?”
Avavutisa aku: “Mi ni svinkwa svingani ke?” Vaku: “Hi ni ntlhanu wa svinkwa ni svimbirhi.” 
Hi loko abzela xitshungu lesvaku xitshama hansi, kutani ateka svinkwa lesvi sva ntlhanu ni svimbirhi, akhensa, asvikhemelela, asvinyika vajondzisiwa va yena, lesvaku vayavela xitshungu; hi loko xitshungu xiyaveliwa. 
Nasvona avali ni svihlampfana svingali svingani; kuteloko akhensile, alerisa lesvaku nasvona sviyaveliwa vanhu. 
Kutani vaja vaxurha, varholela ni matlhantlha lawa masaleke, matata svirhundzu sva ntlhanu ni svimbirhi; 
kasi vanhu avalava kuringana mune wa makhulu (4 000) Kutani avatlhelisela makaya.
Kutani ahantla anghena bzatsweni ni vajondzisiwa va yena, aya tikweni ra Dalmanuta.
Kuhumelela Vafarisi, vasungula kuphikizana na yena, vamuringa hi kukombela xikombiso lexihumaka tilweni.
Hi loko Yesu aketa moyeni wa yena aku: “Rixaka leri rikombelela yini xikombiso? Nitiyisile nili ka n'wina: Rixaka leri aringanyikiwi xikombiso!”
Kutani avasiya, atlhela anghena bzatsweni, atsemakanya aya ka tlhelo rin'wana.
Vajondzisiwa avarivalile kuteka svinkwa, avova ni xinkwa xin'we ntsena bzatsweni.
Kutani avalaya, aku: “Tlharihani, michava comela ra Vafarisi, ni comela ra Heroda!”
Kutani vaphikizana vaku: “Kumbe hi lesvi hingaliki ni svinkwa.”
Kuteloko Yesu asvitwa, aku ka vona: “Hikolaho ka yini miphikizana hi lesvi mingaliki ni svinkwa xana? Amisisvitwa ni kusvitwisisa xana? Xana timbilu ta n'wina taha nonon'hwa ke? 
Lesvi minga ni mahlo amivoni ke? Lesvi minga ni tindleve, amitwi ha yini-ke? Amitsundzuki xana?
Siku leri nikhemeleleke ntlhanu wa svinkwa ninyika lava va ntlhanu wa makhulu (5 000), xana mirhwele svirhundzu svingani lesvi asvitele hi matlhantlha ke?” Vaku ka yena: “Hirhwele khume ni svimbirhi” 
“Ni siku leri niphameleke lava va mune wa makhulu (4 000) hi ntlhanu wa svinkwa ni svimbirhi, mirhwalile svirhundzu svingani lesvi asvitele hi matlhantlha ke?” Vaku: “Hirhwele ntlhanu ni svimbirhi.” 
Kutani aku ka vona: “Amisitwisisa ni svosvi-ke?”
Vafika Betisayida. Kutani vatisa munhu wa kufa mahlo, vakombela Yesu lesvaku amukhumba.
Hi loko akhoma xifamahlo hi voko, axiyisa handle ka xidoropana, axipshitela marhi matihlweni axitlhanteka mavoko, axivutisa aku: “Xana uvona xanchumu ke?”
Xona, xitlakusa mahlo, xiku: “Nivona vanhu, nivavona na vafambafamba, vafana ni minsinya.” 
Yesu atlhela aveka mavoko ya yena matihlweni ya xifamahlo, xona xihonoka kutani xihanyisiwa, xivona svilo hinkwasvu khwatsi. 
Yesu axibzela lesvaku xifamba, aku: “Ungatshuki utlhelela axidoropanini.”
Kutani Yesu asuka ni vajondzisiwa va yena, vaya svidoropanini sva Khezariya wa Filipi. Ndleleni, avutisa vajondzisiwa va yena aku ka vona: “Vanhu vali ni mani xana?” 
Vona vaku: “Van'wana vali, hi wena Yohani Mukhuvuli; van'wana vali, hi wena Eliya; van'wana vali, u mun'we wa vaprofeta.” 
Kutani avavutisa aku: “Xana n'wina, mili nimani ke?” Petrosi ahlamula aku ka yena: “Hi wena Kriste.” 
Hi loko avalaya lesvaku vangatshuki vabzela vanhu, hambi kuvulavula hi yena vanhwini.
Kutani Yesu asungula kuvajondzisa aku: “N'wana-wa-Munhu atafanela kutwisiwa kuvaviseka lokukulu, asoliwa hi vakulukumba ni Vaprista lavakulu, ni Vatsali; atadlawa, atlhela apfuka hi siku ra vunharhu.” 
Avula mhaka leyi rivaleni; kutani Petrosi amutekela tlhelweni, asungula kumutshinya. 
Kambe Yesu ahundzukula; kuteloko alangutile vajondzisiwa va yena, atshinya Petrosi, aku: “Suka ka mina Sathana, hikuva awuyehleketi sva Xikwembu, uyehleketa sva vanhu ntsena.”
Kuteloko avitanile xitshungu ni vajondzisiwa va yena, aku ka vona: “Loko munhu alava kunilandza, aatitshike, atirhwexa xihambanu xa yena, kutani anilandza.
Lweyi arhandzaka kutihlayisela vutomi bza yena atalahlekeliwa hi bzona; kambe lweyi alahlekeliwaka hi vutomi bza yena hikolaho ka mina ni hikolaho ka Evhangeli, atabziponisa. 
Hikolaho, loko munhu akota kufuwa misava hinkwayu, kambe alahlekeliwa hi vutomi bza yena svingamupfuna yini ke? 
Xana munhu angahumesa yini kuxava vutomi bza yena ke? 
Lweyi anga ni tingana hikolaho ka mina ni marito ya mina rixakeni leri ra vawosvi ni vajohi, N'wana-wa-Munhu na yena atakhomiwa hi tingana hikolaho ka munhu lweyi siku leri angatavuya akukwetsimeni ka Tatana na ali ni tintsumi letokwetsima.”
Marka 9
Atlhela aku ka vona: “Nitiyisile nili ka n'wina: Van'wana ka lava vangakola, ku ni lava vangatakala vangaringi rifu, vangasivona Mfumu wa Xikwembu wufika hi matimba.”
Ndzhaku ka ntlhanu wa masiku ni rin'we, Yesu ateka Petrosi na Yakobe na Yohani, aya na vona ntshaveni leyoleha na vali voxe. Kutani avangama mahlweni ka vona; 
Sviyambalu sva yena svisungula kuvangama, svibasa svinene, kutlula lesvi vahlampsi va laha misaveni vangasvibasisisaka xisvona. 
Kutani Eliya na Moxe vahumelela ka vona, na vali karhi vavulavula na Yesu. 
Hi loko Petrosi aku ka Yesu: “Mujondzisi svisasekile loko hili kola; ahiyakeni mintsonga yinharhu, wun'we wa wena, wun'wana wa Moxe, ni wun'wana wa Eliya.” 
Aangasvitivi lesvaku atavula yini, hikuva avachavile ngopfu. 
Kutani refu rita ritavafunengeta, kuhuma ni rito arefini leringe: “Lweyi i N'wananga lweyi arhandzekaka; muyingiseni.” 
Hi nomo-lo, varhalarhala  hinkwaku, kambe vangahavoni munhu, loko angali Yesu ntsena.
Loko vahaxika hi le ntshaveni, Yesu avalaya aku: “Mingatshukeni mibzela munhu lesvi misvivoneke, N'wana-wa-Munhu angasipfuka kufeni.” 
Vona vahlayisa mhaka leyi, na vali karhi vavutisana vaku: “Xana i mpsini Kupfuka kufeni?”
Kutani vamuvutisa vaku: “Hikolaho ka yini Vatsali vavula lesvaku Eliya afanele kurhanga ata xana?” 
Avahlamula aku: “Eliya afanele kurhanga ata hakunene, atlhela apfuxeta hinkwasvu; kambe hikolaho ka yini kutsaliwile lesvaku N'wana-wa-Munhu atafanela kutwisiwa kuvaviseka lokukulu, ava asoliwa ke? 
Ntsena namibzela lesvaku Eliya atile, kutani vamuyendlile hinkwasvu lesvi vasvirhandzeke, hilaha kutsaliweke hakona henhla ka timhaka ta yena.”
Kuteloko vafikile ka vajondzisiwa lavan'wana, vakuma xitshungu lexikulu na xivarhendzelile vasala xikarhi, ni Vatsali na vali karhi vaphikizana na vona.
Loko xitshungu hinkwaxu xivona Yesu, xihlamala ngopfu, kutani xitsutsuma xiyahlangana na yena, lesvaku xitamuxeweta. 
Yena axivutisa aku: “I ncini lexi miphikizanaka ni vajondzisiwa ha xona ke?” 
Mun'we xikarhi ka xitshungu ahlamula aku: “Mujondzisi, nitisile n'wana wa mina ka wena; animoya lowu wumuyendlaka mbheveve. 
Loko wumukhoma, wamutlatlalata la hansi, atlhutlha khuvi, aphorhela matinyo, kutani awoma svirho; nikombelile vajondzisiwa va wena lesvaku vawuhlongola, kambe vatsandzekile.” 
Yesu ahlamula, aku: “Ha! Rixaka leringapfumeliki, nitava na n'wina kufika rini? Nitamilehisela mbilu kufika rini ke? Mutiseni halenu!”
Kutani vamutisa ka yena. Loko moya wuvona Yesu, wurhurhumelisa n'wana hi matimba, awela hansi, avumbulukela na ali karhi atlhutlha khuvi. 
Yesu avutisa tatana wa yena, aku: “Xana svimusungulile rini?” Aku: “Kusukela loko ahali ntsongo! 
Makhambi yotala wumuwisela ndzilweni kumbe matini lesvaku wumudlaya; kambe loko usvikota, hitwele vusiwana uhipfuna.” 
Yesu aku ka yena: “Uli, ‘loko usvikota’? Hinkwasvu svakoteka ka lweyi apfumelaka.”
Tatana wa n'wana ahantla atlakusa rito, aku: “Napfumela! Nipfune kutiyisa vupfumeli bza mina.”
Loko Yesu avona lesvaku xitshungu xiya xiyengetelana, akhahla moya wa chaka, aku: “Wena moya lowungavulavuliki, nasvona wungatwiki, nakubzela nilihuma ka n'wana lweyi, ungahatlheli uvuya ka yena ni siku ni rin'we!” 
Kutani wuhuma na wulikarhi wuhuwelela, wurhurhumelisa n'wana hi matimba, avatani hi lweyi afeke, lavotala vakondza vaku: “Afile.”
Kambe Yesu amukhoma hi voko, amupfuxa, kutani ayima.
Kuteloko Yesu anghenile ndlwini, vajondzisiwa va yena vamuvutisa na vali tlhelweni vaku: “Xana hina hitsandzekile ha yini kuhlongola moya lowu ke?” 
Aku ka vona: “Arixaka leri ra moya wotanu arikoti kuhuma loko kungali hi kukhongela ntsena.”
Loko vasuka kolaho, vatsemakanya Galileya, kambe Yesu aangalavi lesvaku svitiviwa hi munhu; 
hikuva aajondzisa vajondzisiwa va yena, kutani aku ka vona: “N'wana-wa-Munhu atanyiketiwa svosvi mavokweni ya vanhu. Vatamudlaya; loko vamudlayile, atapfuka kufeni hi siku ra vunharhu.”
Kambe avatwisisanga marito lawa, nasvona avachava kumuvutisa.I mani lwenkulu xikarhi ka vajondzisiwa?
Vafika Kapernawume. Loko Yesu anghenile ndlwini, avutisa vajondzisiwa aku: “Amiphikizana hi mhaka yihi laha ndleleni xana?” 
Kambe vamiyela, hikuva ndleleni avaphikizana hi mhaka yaku lweyi nkulu ka vona i mani. 
Kuteloko Yesu atshamile hansi, avitana lava va khume ni vambirhi, aku ka vona: “Loko mun'we arhandza kuva lweyi worhanga, aave lweyi wogamesa ka hinkwavu, ava xitirhi xa hinkwavu.” 
Kutani ateka ntsongwana, amuyimisa xikarhi ka vona; kuteloko amuvukarhile mavokweni, aku ka vona:
“Lweyi ayamukelaka mun'we wa vatsongwana lava hi vito ra mina, ayamukela mina; ni lweyi aniyamukelaka, angayamukeli mina ntsena, kambe ayamukela ni lweyi anirhumeke.”
Kutani Yohani amubzela aku: “Mujondzisi, hivonile mun'we lweyi angaliki wa hina, ahlongola madimoni hi vito ra wena, kutani himutsimbisile hikuva ahi mun'we wa hina.” 
Kambe Yesu aku: “Mingatshukeni mimusivela, hikuva aku na munhu lweyi angavulaka svobiha hi mina, ni kuyendla mahlori hi vito ra mina. 
Lweyi angalwiki na hina, ayima na hina.
Nitiyisile nili ka n'wina: Munhu lweyi aminyikaka ndzheko wa mati hi lesvi mivuliwaka va ka Kriste, angakala angapfumali hakelo ya yena.
“Lweyi akhunguvanyisaka mun'we wa lavatsongo lavapfumelaka ka mina, svingayampsa loko aboheleliwa ribze ra kusilela ka rona nhan'wini, ahoxiwa lwandle.
Loko voko ra wena rikukhunguvanyisa, ritseme; svingayampsa loko unghena vuton'wini na uli xilima, kutlula kuya Tiheleni, ndzilweni lowungatimekiki, na uli ni mavoko mambirhi.
Axivandleni xoxo, ‘xivungwana lexi xivajaka axifi, ni ndzilo awutimeki.’]
Ni loko nenge wa wena wuku khunguvanyisa, wutseme; svingayampsa loko unghena vuton'wini na uli karhi ukhwita, kutlula kuhoxiwa Tiheleni na uli ni milenge yimbirhi.
Axivandleni xoxo, ‘xivungwana lexi xivajaka axifi, ni ndzilo awutimeki.’  
Ni loko tihlo ra wena rikukhunguvanyisa, rixokole; svingayampsa loko unghena Mfun'wini wa Xikwembu ufe tihlo rin'we, kutlula kuhoxiwa Tiheleni na uli ni mahlo mambirhi. 
Axivandleni xoxo, ‘xivungwana lexi xivajaka axifi, ni ndzilo awutimeki.’
“mun'wana ni mun'wana atalungiwa hi ndzilo, kufana ni timhamba leticheliwaka munyu.
“Munyu i xilo lexinandzihaka; kambe loko munyu wupshama, mitawupfuxeta ha yini ke? Vanani munyu ha n'wexe, mihanya hi kurhula ni van'wana.”
Marka 10
Loko Yesu asukile kolaho, aya tikweni ra Yudeya ka tlhelo rin'wana ra Yordani. Xitshungu xitlhela xitahlengeletana ka yena; kutani ayamahlweni axijondzisa, hilaha aatolovela kuyendla hakona.
Kutani Vafarisi vata ka yena, kutamuvutisa hi kumuringa, vaku: “Xana wanuna wapfumeleliwa kutshika nsati wa yena ke?” 
Na yena avavutisa aku: “Moxe amibzelile yini xana?” 
Vaku: “Moxe asvipfumelelile lesvaku kutsaliwa papela ra kumutshika, ni kumuhlongola.” 
Yesu avahlamula aku: “Moxe amitsalele nawu lowu hikolaho ka kunonon'hwa ka timbilu ta n'wina. 
Kambe kusunguleni ka ntumbuluku, ‘Xikwembu xiyendlile munhu waxinuna ni waxisati. 
Hikolaho wanuna atasuka ka tatana wa yena ni ka mamana wa yena, anamarhela nsati wa yena; 
kutani lavambirhi vatava nyama yin'we ntsena.’ Svivula lesvaku avahali vambirhi kambe i nyama yin'we ntsena. 
Hikolaho, lesvi Xikwembu xisvihlanganiseke, svingatshuki svihambanyisiwa hi munhu!”
Loko vatlhelele ndlwini, vajondzisiwa vatlhela vavutisisa Yesu hi mhaka leyi. 
Yena aku ka vona: “Lweyi atshikaka nsati wa yena ayateka mun'wana, wawosva, nasvona ajohela nsati wa yena.” 
Na yena wansati, loko atshika nuna wa yena ayatekiwa hi mun'wana, wawosva.
Vanhu van'wana vatisa vatsongwana ka Yesu lesvaku avatlhanteka mavoko; kambe vajondzisiwa vavayalisa. 
Loko Yesu asvivona, avilela ngopfu, aku ka vona: “Tshikani vatsongwana vata ka mina, mingatshukeni mivasivela, hikuva Mfumu wa Xikwembu i wa lavafanaka na vona. 
Nitiyisile nili ka n'wina: Lweyi angayamukeliki Mfumu wa Xikwembu tani hi ntsongwana, angakala angangheni ka wona.” 
Kuteloko avukarhile vatsongwana, avatlhanteka mavoko, avakatekisa.
Kuteloko Yesu ahumile ni kukhoma ndlela, munhu mun'wana ata ka yena hi kutsutsuma, afika awa, akhinsama mahlweni ka yena, amuvutisa aku: “Mujondzisi lwenene, ningayendla yini lesvaku nitaja rifuwo ra vutomi lebzingaheliki?” 
Yesu aku ka yena: “Univitanela yini lwenene xana? Aku na lwenene, loko kungali Xikwembu ntsena. 
Wena wayitiva Milawu leyinge: ‘Ungatshuki udlaya, ungatshuki uwosva, ungatshuki uyiva, ungatshuki uveka vumboni bzohemba, ungakanganyisi van'wana, uva ni xichavu ka tatana wa wena ni ka mamana wa wena.’”
Yena ahlamula, aku ka yena: “Mujondzisi, hinkwasvu lesvi nisvihlayisile kusukela avutsongwanini bza mina.” 
Kuteloko Yesu amulangutile, amurhandza, kutani aku ka yena: “Wahapfumala xilo xin'we ntsena; famba, uyaxavisa hinkwasvu lesvi unga na svona, unyika svisiwana, kutani utava ni rifuwo tilweni; ndzhaku ka lesvo, tana unilandza.” 
Kambe jaha leriya riboha mombo hi kutwa marito lawa, rifamba na rikwatile, hikuva ari ni rifuwo lerotala.
Kutani Yesu alanguta hinkwaku, aku ka vajondzisiwa va yena: “Svitanonon'hwa ngopfu aka lavanga ni rifuwo kunghena Mfun'wini wa Xikwembu.” 
Vajondzisiwa vahlamala svinene hi marito ya yena. Kambe Yesu atlhela aku ka vona: “Vanakulorhi, svinonon'hwa ngopfu kunghena Mfun'wini wa Xikwembu.
Svavevuka ka kamela kunghena hi mbhovo wa nayithi, kutlula xipfundzi kunghena Mfun'wini wa Xikwembu.” 
Kutani kuhlamala ka vona kuyengeteleka; vavutisana, vaku: “Loko svilitano, kungapona mani xana?”
Yesu avalanguta aku: “Loko vali vanhu svavatsandza, kambe asvitsandzi Xikwembu, hikuva Xikwembu xikota hinkwasvu.”
Kutani Petrosi aku ka Yesu: “Wasvivo, hina hitshikile hinkwasvu, hi kulandza.” 
Yesu aku: “Nitiyisile nili ka n'wina: Mun'wana ni mun'wana lweyi atshikeke munti wa yena, kumbe makwavu waxinuna kumbe waxisati, kumbe mamana wa yena, kumbe tatana wa yena, kumbe vana, kumbe masimu, hikolaho ka mina ni hikolaho ka Evhangeli, 
atanyikiwa svilo lesvi, ka dzana (100) minkarhini ya svosvi: Hi lesvaku tiyindlo, ni vamakwavu, ni vamamana ni vana ni masimu, svin'we ni kuxaniseka; kutani minkarhini leyitaka, atanyikiwa vutomi lebzingaheliki. 
Kambe vanyingi lava vanga le mahlweni vatava vakugumesa, ni vakugumesa vatava valemahlweni.”
Loko vahali ndleleni, na vali karhi vatlhantukela Yerusalema Yesu aavarhangele mahlweni; vajondzisiwa avahlamala; ni vanhu lava avavalandzelela, na vachava; kutani atlhela avitana lava va khume ni vambirhi hi tlhelo, avativisa lesvingatamuhumelela, 
aku: “Vonani, hitlhantukela Yerusalema kutani N'wana-wa-Munhu atanyiketiwa ka Vaprista lavakulu ni ka Vatsali; vatamuyavanyisela rifu ni kumunyiketa ka vamatiko; 
vatatlanga hi yena, vamupshitela, vamuba hi tinhonga, vamudlaya; kutani ndzhaku ka masiku manharhu atapfuka kufeni.”
Yakobe na Yohani, vana va Zebedewu, vata ka yena, vaku: “Mujondzisi, hirhandza lesvaku uhiyendlela lesvi hingatakukombela svona.”
Aku ka vona: “Milava lesvaku nimiyendlela yini xana?”
Vaku ka yena: “Hikombela lesvaku, uhinyika kutshama Mfun'wini wa wena lowokwetsima, mun'we vokweni ra wena ra xinene, mun'wana ka leri ra ximantsi.” 
Yesu aku ka vona: “Amixitivi lexi mixikombelaka. Xana mingasvikota kunwa andzhekweni lowu ninwelaka ka wona, ni kukhuvuliwa hi nkhuvulo lowu ni khuvuliwaka ha wona ke?” 
Vaku ka yena: “Hingasvikota.” Yesu aku ka vona: “Kunene mitanwa ka ndzheko lowu ninwelaka ka wona, mitakhuvuliwa hi kukhuvula loku nikhuvuliwaka hakona; 
kambe loko kuli kutshama vokweni ra mina ra xinene, hambi ka leri ra ximantsi, ahi mina ningaminyikaka svona, kambe svitava sva lava svilungiseliweke vona.”
Kutani lava va khume, loko vatwa mhaka leyi, vahlundzukela Yakobe na Yohani.
Hi loko Yesu avavitana aku ka vona: “Masvitiva lesvaku lavativulaka tihosi ta matiko vamafuma hi matimba; na vona vakulukumba vamatiko lawa vamafuma hi matimba.
Kambe svingatshuki sviva tano xikarhi ka n'wina; mun'wana ni mun'wana lweyi alavaka kuva lwenkulu xikarhi ka n'wina aave xitirhi xa n'wina; 
na svona, mun'wana ni mun'wana lweyi alavaka kuva wa le mahlweni xikarhi ka n'wina aave xikarawa xa hinkwavu; 
hikuva na yena N'wana-wa-Munhu, angatelanga kutatirheliwa, kambe kutirhela van'wana ni kunyiketa vutomi bza yena kuponisa lavotala.”
Vafika Yeriko. Kaku loko ahuma Yeriko, svin'we ni vajondzisiwa va yena, ni xitshungu lexikulu, Bartimeya wa xifamahlo, mukombeli, n'wana Timewu, aatshamile kusuhi ni ndlela, na ali karhi akombela. 
Loko atwa lesvaku i Yesu wa Nazareta lweyi ataka, asungula kuhuwelela, aku: “Yesu N'wana Davhida, nitwele vusiwana!” 
Lavotala vamutshinya lesvaku amiyela; kambe yena atlhela ahuwelela, aku: “N'wana Davhida, nitwele vusiwana!”
Kutani Yesu ayima, aku: “Muvitaneni!” Vavitana lweyi wa xifamahlo, vaku ka yena: “Tiyisa mbilu, pfuka uyima, Yesu wakuvitana.” 
Hi loko acukumeta jansi ra yena atlula, ata ka Yesu. 
Kutani Yesu amuvutisa aku: “Ulava yini? Ningakupfuna hi yini?” Lweyi wa xifamahlo aku ka yena: “Mufundhisi, ninavela kutlhela nivona!”
Yesu aku ka yena: “Famba, kupfumela ka wena kukuhanyisile.” Hi nomo-lo atlhela avona, kutani alandza Yesu.
Marka 11
Loko vatshinelela Yerusalema ni le svidoropanini sva Betfaxje na Betaniya, kusuhi ni Ntshava ya Maolivhera, Yesu ahlawula vambirhi xikarhi ka vajondzisiwa va yena, avarhuma,
aku: “Yanani axidoropanini lexi xivonekaka lahaya, kutani loko minghena ka xona, mitakuma ximbongolwana lexibohiweke, lexingasiki gadiwa hi munhu; xitlhantlheni, mita na xona halenu. 
Loko munhu amivutisa aku: ‘Miyendlela yini svosvo?’, mitaku: ‘Hosi yaxilava; yitaxivuyisa svosvi.’”
Kutani vafamba, vayakuma ximbongolwana xilihandle, xibohiwile nyangweni kusuhi ni ndlela, kutani vaxitlhantlha.
Van'we ka lava avayimile kolaho, vaku ka vona: “Mitlhantlhela yini ximbongolwana xoxo ke?”
Vona vavahlamula hilaha Yesu angavula hakona, kutani vavatshika. 
Vata ni ximbongolwana ka Yesu, kutani vakapeka tinguvu ta vona henhla ka xona, Yesu axigada.
Vanhu lavanyingi vayandlala tinguvu ta vona ndleleni, van'wana vatshova svigajani, lesvinga ni matluka sva le nhoveni, vayandlala ndleleni 
Lava varhangeke mahlweni, ni lavalandzelaka hi le ndzhaku, vahuwelela, vaku:“Hozana!Akudzunisiwe lweyi ataka hi vito ra Hosi!
Akudzunisiwe Mfumu wa tatana wa hina Davhida lowutaka ka hina!Hozana matilweni lamanga henhlahenhla!”
Yesu afika Yerusalema ayanghena Tempeleni, arhendzeleka na ali karhi avona hinkwasvu; kambe lesvi jambu aripelile, ahuma, aya Betaniya ni lava va khume ni vambirhi.
Hi siku leritlhantamaka loko vavuya hi le Betaniya, atwa ndlala.
Kutani avona nkuwa lowunga ni matluka na ahali kulenyana; ahambuka kuyakamba kumbexana angakuma xanchumu ka wona, kambe loko afika kona, angakumanga nchumu, loko mangali matluka ntsena, hikuva awungali nkarhi wa makuwa. 
Kutani aku ka nsinya lowu: “Akungahavi na munhu lweyi angataja mihandzu ya wena ni siku ni rin'we!” Vajondzisiwa va yena avali karhi vasvitwa.
Kutani vafika Yerusalema. Kuteloko anghenile Tempeleni, ahlongola lava vaxavisaka ni lava vaxavaka kona, awisetela mimeza ya lavabindzulisaka male, ni svitshamu sva lava vaxavisaka svituvana. 
Nasvona, angapfumelelanga munhu kutsemakanya Tempeleni, na arhwele xanchumu. 
Kutani avajondzisa, aku: “Xana akutsaliwanga lesvaku:”“‘Yindlo ya mina yitavuliwa yindlo ya xikhongelo ka matiko hinkwawu’xana?Kasi n'wina miyiyendlile ‘mhakwa wa vayivi’. ”
Vaprista lavakulu ni Vatsali vasvitwa, kutani valava tindlela leti vangamudlayaka ha tona; hikuva avamuchava, hi lesvi xitshungu hinkwaxu axihlamala kujondzisa ka yena. 
Kutani loko ripelile, Yesu ni vajondzisiwa va yena vahuma doropeni.
Nimixo loko vahundza hi kolaho, vavona nkuwa wolowo wuwomile kusukela timintsweni.
Petrosi atsundzuka lesvihumeleleke, aku ka Yesu: “Mufundhisi, vona, nkuwa lowu ungawu rhuketela wuwomile.”
Yesu avahlamula, aku: “Vanani ni kupfumela ka Xikwembu! 
Nitiyisile nili ka n'wina: Loko munhu aku ka ntshava leyi: ‘Suka, uyatihoxa ’ na angakanakani mbilwini ya yena, kambe apfumela lesvaku lesvi asvivulaka svitayendleka, atayendleliwa svona.
Hikolaho nili ka n'wina: Hinkwasvu lesvi misvikombelaka hi kukhongela, pfumelani lesvaku minyikiwile svona, kutani mitayendleliwa svona. 
Loko mili karhi mikhongela, rivalelani lweyi mingavaka ni mhaka na yena, lesvaku na yena Tatana wa n'wina lweyi anga matilweni, amirivalela svijoho sva n'wina.” 
“Hikuva loko mingarivaleli van'wana, Tatana wa n'wina lweyi anga matilweni na yena angakala angami rivaleli svijoho sva n'wina!”]
Kutani vatlhela vavuyela Yerusalema; kakuloko Yesu ali karhi afambafamba ndzeni ka Tempele, Vaprista lavakulu ni Vatsali ni vakulukumba vata ka yena
vaku: “Xana uyendla svilo lesvi hi matimba wahi ke? Xana i mani lweyi angakunyika matimba ya kuyendla svilo lesvi ke?” 
Yesu avahlamula aku: “Nitamivutisa xivutiso xin'we; loko minihlamula xona, hi kona na mina ningatamibzela lomu mahumaka kona matimba lawa nitirhaka ha wona. 
Xana ankhuvulo wa Yohani awuhuma tilweni, kumbe ka vanhu ke? Nihlamuleni.” 
Vona vaphikizana vaku: “Loko hiku: ‘Awuhuma tilweni’, Ataku: ‘Loko svilitano, hikolaho ka yini mingapfumelanga ka yena ke?’ 
Kambe loko hiku: ‘Awuhuma ka vanhu’ ... (Hichava xitshungu; hikuva hinkwavu vakholwa lesvaku Yohani aali muprofeta wa xiviri.)” 
Kutani vahlamula Yesu, vaku: “Ahisvitivi.” Hi loko Yesu aku ka vona: “Na mina aningamibzeli lomu mahumaka kona matimba lawa nitirhaka ha wona.”
Marka 12
Yesu avulavula na vona hi svifaniso, aku: “Munhu wokarhi aabzalile mimvhinya nsin'wini ya yena, ayibiyela hi rihlampfu, acela xifukelo xa mawuvha, ayaka ni yindlo ya le henhla yolavelela ka yona; kutani nsimu leyo “ayilugarisa” ka varimi, yena ateka riyendzo afamba.” 
Hi nkarhi wakona, arhuma mutirhi ka “valugari” va nsimu, lesvaku ayateka mihandzu ya mvhinya ka vona. 
Kambe vona vamukhoma, vamuba, kutani vamutlhelisa na angali na nchumu. 
Atlhela arhuma mutirhi mun'wana; lweyi yena, vayomukhehla nhloko, vamurhuketela. 
Atlhela arhuma mun'wanyana; yena, vamukhoma vamudlaya. Arhuma van'wana lavotala; kubiwa van'we, van'wana vadlawa. 
Aasale ni mun'we ntsena, anga n'wana wa yena lweyi arhandzekaka; kutani amurhuma kuya ka vona na ali yena wogamesa, aku: “Vatachava n'wana wa mina.”
Kambe vatirhi vabzelana vaku: “Majandzhaka hi lweyi; tanani himudlaya, rifuwo ritava ra hina.”
Kutani vamukhoma, vamudlaya, vamucukumeta handle ka nsimu ya mimvhinya.
Xana n'winyi wa nsimu atayendla yini ke? Atata, atalovisa “valugari” lava, kutani nsimu ya mvhinya, “atayilugarisela” van'wana. 
Xana amisitshama mihlaya tsalwa leringe:“‘Ribze leri vayaki vangariyala,hi rona leringayendliwa ribze lerikulu rotiyisa ha rona’ ke?
‘Svilo lesvi sviyendliwile hi Hosi,i mhaka leyihlamalisaka loko hiyivona!’”
Avanavela kumukhoma, hikuva avasvitwile lesvaku aavula vona hi xifaniso lexi; kambe avachava xitshungu, kutani vamutshika, vahangalaka.
Vafarisi ni va ntlawa wa Heroda varhuma van'we va vona ka Yesu, lesvaku vayamuphasa hi xivutiso. 
Kutani vata, vataku ka yena: “Mujondzisi, hasvitiva lesvaku uvula ntiyiso, ni lesvaku awulandzeleli sva vanhu, hikuva awuyi hi nghohe, kambe ujondzisa ndlela ya Xikwembu hi ntiyiso. Xana svafanela kuhumesela Khezari rhesa, kumbe asvifaneli ke? Xana hihumesa, kumbe hingahumesi ke?”
Kambe Yesu, hi kutiva vukanganyisi bza vona, aku ka vona: “Miniringela yini? Ninyiketeni denari  nirivona.” 
Vamunyika. Kutani aku ka vona: “Xifaniso lexi i xa mani ke? Ni vito leri i ra mani ke?” Vona vaku: “I sva Khezari.” 
Hi loko Yesu aku: “Nyikani Khezari lesvi svinga sva Khezari, ni Xikwembu lesvi svinga sva Xikwembu.” Kutani vahlamala ngopfu hi kuhlamula ka yena.
Vasaduki avavula lesvaku aku na kupfuka ka vafi. Siku rin'wana, van'we va vona vata ka Yesu, vafika va muvutisa vaku: 
“Mujondzisi, Moxe ahitsalele lesvi: ‘Loko munhu afa asiya nsati, kambe angasiva ni n'wana, makwavu atahlayisa nsati wa mufi, apfuxa njangu wa makwavu.’ 
Kutani mhaka hi leyi: Akuli ni vamakwavu vaxinuna va ntlhanu ni vambirhi; lweyi wa nkulu ka vona ateka nsati, kutani afa, angasiva ni vana. 
Lweyi wa vumbirhi ahlayisa nsati wa mufi, kutani na yena afa angasiva ni vana; ni lweyi wa vunharhu sviva tano.
Hinkwavu va ntlhanu ni vambirhi vafa vangasiva ni vana. Ndzhaku ka vona hinkwavu, lweyi wansati na yena afa. 
Lesvi lava va ntlhanu ni vambirhi hinkwavu vaveke vanuna va lweyi wansati, xana atava nsati wa mani xikarhi ka vona, loko vapfuka hi siku ra kupfuka ka vafi, ke?”
Yesu avahlamula aku: “Milahlekile ngopfu, hikuva amitivi Matsalwa ni matimba ya Xikwembu!
Loko vanhu vapfuka kufeni, avahateki, hambi kuli kutekiwa, kambe vafana ni tintsumi ta le matilweni. 
Loko vali vafi ni kupfuka ka vona, xana amihlayanga ta vona bukwini ra Moxe ke? Loko Xikwembu xivulavule na yena xihlahleni, xite: ‘Hi mina Xikwembu xa Abrahamu, ni Xikwembu xa Izaki, ni Xikwembu xa Yakobe!’ 
Xona ahi Xikwembu xa vafi, kambe i Xikwembu xa lavahanyaka. Hikolaho milahlekile ngopfu.”
Mun'we wa Vatsali atshinela kolaho, avatwa na vali karhi vaphikizana; kutani loko avona lesvaku Yesu avahlamulile khwatsi, amuvutisa aku: “Nawu lowu worhanga ka milawu hinkwayu hi wihi xana?” 
Yesu amuhlamula, aku: “Nawu lowu worhanga hi lowu unge: ‘Yingisa Israyele, Hosi Xikwembu xa wena i Hosi yili yoxe, aku na yin'wana. 
Rhandza Hosi Xikwembu xa wena hi mbilu ya wena hinkwayu, ni moya wa wena hinkwawu, ni kuyanakanya ka wena hinkwaku, ni matimba ya wena hinkwawu.’ 
Nawu wa vumbirhi hi lowu wunge: ‘Rhandza munhukuloni, kufana ni loko utirhandza.’ Aku na Nawu wun'wana lowutlulaka milawu yoleyo.” 
Mutsali aku ka yena: “Hi svona Mujondzisi, uvule ntiyiso loko uku: ‘Hosi Xikwembu i Hosi yili yoxe’ ni lesvaku: ‘Aku na yin'wana handle ka yona.’ 
Loko kuli ‘kurhandza Hosi Xikwembu hi mbilu hinkwayu, ni kuyanakanya hinkwaku, ni matimba hinkwawu’, svin'we ni ‘kurhandza munhukuloni, kufana ni loko munhu atirhandza’, svitlula timhamba hinkwatu leti tihisiwaka ni mimphahlo hinkwayu.” 
Loko Yesu avona lesvaku mutsali ahlamule hi kutlhariha, aku ka yena: “Awule kule ni Mfumu wa Xikwembu.” Kutani akahavanga na munhu lweyi angatiya nhlana kumuvutisa xokarhi.
Loko Yesu ali karhi ajondzisa Tempeleni, avutisa vanhu aku: “Vatsali vasvikotisa kuyini kuvula, vaku: ‘Mesiya i n'wana Davhida’ ke?” 
Kasi yena Davhida avulile hi Moya Lowokwetsima, aku:“‘Hosi Xikwembu xite ka N'winyi wanga: Tana utatshama vokweni ra minara xinene,nikondza niveka valala va wena hansi ka minkondzo ya wena.’
“Kutani loko Davhida avula Mesiya aku i N'winyi wa yena, xana angava n'wana wa yena hi ndlela yihi ke?” Kutani xitshungu lexikulu aximuyingisa hi kutsaka.
Yesu loko ali karhi avajondzisa, avabzela lesvi: “Tivoneleni ka Vatsali lavarhandzaka kufambafamba, vayambale sviyambalu lesvoleha, varhandza ni kuxewetiwa amitsendzeleni; 
vahlawula svitshamu lesvinene masinagogeni, vatsakela ni kutshama lomu kochaviseka aminkhubzeni. 
Hi vona lava vakanganyisaka aminjangweni ya vafelakazi, na vatichavelela hi kuyendla svikhongelo lesvoleha lesvaku vatavoniwa. Vatayavanyisiwa hi kuyavanyisa loku kutlulisaka.”
Yesu aatshamile kusuhi ni xibza xanhlengo wa Tempele, alanguta hilaha vanhu vahoxaka male axibzeni hakona; svipfundzi lesvotala asvihoxa male leyotala.
Kutani mufelakazi lweyi aali xisiwana, ahoxa svimalana svimbirhi sva nsimbi lesvilavaka kuringana “sentavhu” yin'we ntsena. 
Yesu avitana vajondzisiwa va yena, aku ka vona: “Nitiyisile nili ka n'wina: Mufelakazi lweyi wa xisiwana ahumesile kutlula hinkwavu lavangahoxa male axibzeni xanhlengo, 
hikuva hinkwavu vahumesile hi kupambula ka lesvotala sva vona, kasi wansati lweyi ahumesile hinkwasvu lesvi aali na svona avusiwaneni bza yena svinga hinkwasvu lesvi aatatihanyisa ha svona.”
Marka 13
Loko Yesu ahakuhuma Tempeleni, mun'we wa vajondzisiwa va yena aku ka yena: “Mujondzisi, languta kukula ni kuhlamalisa ka maribze lawa ni ka svilawu lesvi!” 
Yesu amuhlamula aku: “Xana wa svivona svilawu lesvikulu lesvi ke? Akungasali ribze henhla ka ribze rin'wana; hinkwawu matahirimuxiwa.”
Kuteloko atshamile ntshaveni ya Maolivhera alangutane ni Tempele, Petrosi na Yakobe svin'we na Yohani na Andreya, vamuvutisa tlhelweni vaku:
“Hibzele, xana timhaka leti titahumelela rini xana? Ni xikombiso xitava xihi xa lesvaku hinkwasvu lesvi, svi le kusuhi ni kuhumelela ke?”
Hi loko Yesu asungula kuvajondzisa aku: “Tivoneleni lesvaku mingatshukeni mixisiwa hi munhu.
Lavotala vatata hi vito ra mina, mun'wana ni mun'wana aku: ‘Mina ni yena’, kutani vatakanganyisa lavotala. 
Kutaku loko mintwa hi tinyimpi ni mahungundlela ya tinyimpi, mingachaveni, hikuva svosvo svifanela kuhumelela; kambe ahi wona makumu. 
Tiko rin'wana ritapfukela tiko rin'wanyana, mfumu wun'wana wutalwa ni mfumu wun'wanyana; kutsekatseka ka misava kutava kona matlhelweni lawa yotala, ni tindlala titava kona. Svosvo i masungulu ya tinxaniso.
“Loko kuli n'wina, tivoneleni; vataminyiketa ka tihuvu ta vuthethisi; mitabiwa masinagogeni, mitayimisiwa mahlweni ka tindhuna ni tihosi hikolaho ka mina, lesvaku mitava timboni ka vona.
Kambe Evhangeli yifanele kurhanga yitwalisiwa matikweni hinkwawu.
Kutani siku vangatamikhoma, vamiyisa kuthethisiweni, mingatshukeni mivilela hi lesvi mingatavula svona, kambe vulani lesvi mingatanyikiwa svona nkarhini wolowo, hikuva ahi n'wina mingatavulavula, kambe i Moya Lowokwetsima.
“Makwavu atanyiketa makwavu kudlaweni, tatana atayendlisa svosvo ka n'wana wa yena; ni vana vatapfukela vapsali va vona, vavadlaya.
Mitavengiwa hi vanhu hinkwavu hikolaho ka vito ra mina, kambe lweyi atiyiselaka kufika makumu hi yena lweyi angataponisiwa.
“Kutaku loko mivona ‘xilo xa manyala lexiwonhetelaka’ xililaha xingafaneliki kuva kona lweyi ahlayaka aatwisise, nkarhini wolowo, lava vanga Yudeya avatsutsumele tintshaveni; 
lweyi angahenhla ka yindlo angatshuki axika kuyanghena ndlwini ayateka xanchumu kona;
lweyi anga masin'wini, angatshuki atlhelela kaya kuyateka mpahla ya yena.
Vatava ni khombo vavasati lavatikeke ni lavanyan'wisaka minkarhini yoleyo. 
Khongelani lesvaku svilo lesvi svingahumeleli hi vuxika. 
Hikuva minkarhini yoleyo, kutava ni nhlomulu lowungasiki tshama wuhumelela, kusukela loko Xikwembu xitumbuluxile misava ni hinkwasvu, kutakala namuntlha; nasvona nhlomulu lowu wotanu wungakala wungahavi kona. 
Loko Hosi ayingahungutanga masiku wolawo, akungatapona munhu ni mun'we; kambe yimahungutile hi mhaka ya vahlawuliwa va yona.
“Nkarhini wolowo, loko munhu amibzela aku: ‘Vonani, Kriste hi lweyi’, kumbe: ‘Hilwiya’, mingatshukeni mipfumela; 
hikuva kutahumelela va Kriste va mavunhwa, ni vaprofeta va mavunhwa; vatayendla mahlori ni svihlamaliso kuhambukisa na vona vahlawuliwa va Xikwembu, loko svikoteka.
Kambe loko kuli n'wina, tlharihani! Nimibzelile hinkwasvu svingasina humelela.
“Ndzhaku ka masiku wolawo ya nhlomulu, ” “‘jambu ritahundzuka ra ntima, ni n'weti awungahavoningi;
tinyeleti titawa hi le tilweni,ni mintamu leyi yinga le tilweni yitatsekatseka.’”
“Hikona vangatavona N'wana-wa-Munhu ata hi marefu, na ali ni matimba lamakulu ni kukwetsima.
Kutani atarhuma tintsumi ta yena kutahlengeleta vahlawuliwa va yena; vatahuma ka mimoya ya mune wa matlhelo ya misava, kusukela magemetamusi ya misava kuyafika magemetamusi ya tilo.
“Jondzani lesvi hi nkuwa: Loko marhavi ya wona masungula kuwolova ni loko matluka ya wona mahluka, mitiva lesvaku malanga malekusuhi.
Hi mukhuva wolowo, loko mivona svilo svosvo svihumelela, tivani lesvaku nkarhi wu le kusuhi, wu le nyangweni.
Nitiyisile nili ka n'wina: Vanhu va nguva leyi vangakala vangahundzi, kungasihumelela svilo lesvi hinkwasvu. 
Tilo ni misava svitahundza, kambe marito ya mina mangakala mangahundzi.
“Loko rili siku rakona ni nkarhi wakona, aku na lweyi asvitivaka, hambi tili tintsumi ta le tilweni, hambi ali N'wana; svitiviwa hi Tatana ntsena.
Tlharihani, lavelelani, hikuva amitivi lesvaku nkarhi wutafika rini. 
Svifana ni munhu loko ayendza, asuka muntini wa yena, asiyile hinkwasvu mavokweni ya svitirhi sva yena, xin'wana ni xin'wana ntirhweni wa xona, abzela ni murindzi wa nyangwa lesvaku alavelela.
Laveleleni ke, hikuva amitivi nkarhi lowu n'winyi wa munti angatata ha wona; kungava nimajambu, kumbe nivusiku lebzikulu, kumbe loko nkuku wuyimba, kumbe ni mixo; 
lesvaku loko afika hi xitshuketa, angatamikuma na miyetlele.
Kutani lesvi nimibzelaka svona, nibzela hinkwenu, nili: Lavelelani!”
Marka 14
Akuyosala masiku mambirhi, kungasifika nkhuvu wa Paska ni wa xinkwa xokala comela; kutani Vaprista lavakulu ni Vatsali avalava ndlela yokhoma Yesu ha yona hi vutlhari lesvaku vatamudlaya.
Kambe avaku: “Svingayendliwi nkhubzeni, hikuva kungatshuka kupfuka dzolonga xikarhi ka vanhu.”
Yesu aali Betaniya, muntini wa Simoni lweyi wa nhlokonho; loko atshamile svakujeni, kuta wansati lweyi aali ni ximbitana xa alabaxtru xotala hi mafurha yonun'hwela yodura ngopfu, lawa mayendliweke hi nsinya wa narda lowunene. Hi loko wansati lweyi afaya ximbitani, achela mafurha nhlokweni ya Yesu. 
Van'we vavilela svinene vaku: “Mafurha lawa mahalateliwela yini ke? 
Kuve amataxavisiwa hi tidenari letitlulaka 300; male yakona ayitanyikiwa svisiwana!” Kutani vamuholovela. 
Kambe Yesu aku: “Mutshikeni, mimukarhatela yini? Aniyendlele ntirho lowunene. 
Loko svili svisiwana, mina svona masiku hinkwawu, kutani mitakota kusviyendlela lesvinene, siku leri misvirhandzaka; kasi nkarhi wa mina wotshama na n'wina wahela svosvi. 
Wansati lweyi ayendlile lesvi asvikoteke, atotile miri wa mina hi mafurha ningasilahliwa sirheni. 
Nitiyisile nili ka n'wina: Misaveni hinkwayu laha Evhangeli leyi yingatatwalisiwa kona, lesvi angasviyendla svitavuliwa na svona, ayanakanyiwa ha svona.”
Kutani Yudasi Iskariyota, mun'we wa lava va khume ni vambirhi, aya ka Vaprista lavakulu kuyava nyiketa Yesu. 
Loko vamuyingisile, vatsaka; vamutshembisa male; kutani alava nkarhi lowunene wa kuvanyiketa yena.
Hi siku rorhanga ra nkhuvu wa xinkwa xokala comela, ringa leri vatlhavaka svinyempfana sva Paska ha rona, vajondzisiwa va yena vamuvutisa vaku: “Xana ulava lesvaku hiyakulungisela kwihi, laha ungatajela kona Paska ke?”
Hi loko arhuma vajondzisiwa va yena vambirhi, aku ka vona: “Yanani doropeni, mitahlangana ni wanuna lweyi apakatseke khuwana ra mati: Mulandzeni.
Laha anghenaka kona, mitaku ka n'winyi wa munti: ‘Mujondzisi ali, xikwihi xilawu lexi angatajela ka xona Paska, na ali ni vajondzisiwa va yena xana?’
Yena atamikomba xilawu lexikulu axitezini  lexi xinga ni svigotso, xilulameke; mitalungisela kona.”
Kutani vajondzisiwa va yena vasuka, vayafika doropeni, vakuma svili hilaha angavabzela hakona; kutani valungisa Paska.
Loko jambu ripelile, Yesu afika ni lava va khume ni vambirhi. 
Kuteloko vatshamile, vali karhi vaja, Yesu aku: “Nitiyisile nili ka n'wina: Mun'we wa n'wina lweyi ajaka na mina atanixenga.”
Kutani vasungula kuxukuvala vamuvutisa ha mun'we mun'we vaku: “Xana angava mina?” 
Ahlamula aku: “I mun'we wa n'wina va khume ni vambirhi, lweyi ajaka na mina nkambaneni. 
Loko ali N'wana-wa-Munhu, atatifambela hilaha kutsaliweke hakona mayelanu na yena; kambe a ni khombo munhu lweyi N'wana-wa-Munhu axengiwaka ha yena! Asvitayampsa ka munhu yelweyo loko angapsaliwanga.”
Loko vahali kujeni, ateka xinkwa, kutani loko akhensile, akhema, anyika vajondzisiwa, aku: “Tekani; lesvi i miri wa mina.”
Kutani ateka ndzheko, akhensa, avanyika; vanwa hinkwavu ha wona. 
Aku ka vona: Lesvi i ngati ya mina, ngati ya ntwananu,  leyihalateliwaka lavotala.
“Nitiyisile nili ka n'wina: Aningahanwi kambe sva mihandzu ya mvhinya, kukondza kufika siku leri ningatasvinwa na svili lesvimpsha Mfun'wini wa Xikwembu.” 
Kuteloko vayimbelelile risimu, vaya Ntshaveni ya Maolivhera.
Yesu aku ka vona: “Hinkwenu mitakhunguvanyeka, hikuva kutsaliwile lesvaku:“‘Nitaba murisi,kutani tinyempfu titahangalaka.’”
“Kambe loko nitava nipfukile kufeni, nitamirhangela kuya le Galileya.” 
Petrosi aku ka yena: “Hambi loko vangakhunguvanyeka hinkwavu, svingakala svingahumeleli ka mina.” 
Yesu aku ka yena: “Nitiyisile nili ka wena: Namuntlha, vusiku bzobzi, nkuku wungasiyimba kambirhi, utava unilandzulile kanharhu.” 
Kambe Petrosi atlhela atiyisa hi matimba, aku: “Hambi loko svinganifanela kufa na wena, ningakala ningakulandzuli.” Kutani hinkwavu vavulisa svosvo.
Hi loko vaya ndhawini leyivuliwaka Getsemani; kutani Yesu aku ka vajondzisiwa va yena: “Tshamani kola, nahaya niyakhongela.” 
Afamba na Petrosi, na Yakobe, na Yohani, kutani asungula kukarhateka ngopfu ni kuxaniseka svinene; 
aku ka vona: “Moya wa mina wukhomiwa hi gome lerikulu, gome ra kufa; salani kola, milavelela.” 
Kutani aya kulenyana, atiwisela hansi, akhongela lesvaku loko svingakoteka, nkarhi lowuya wufambela kule na yena. 
Aku: “Aba, Tatana! Ka wena hinkwasvu svakoteka; ndzheko lowu wutshinete kule na mina; ntsena kungayendliwi kurhandza ka mina, kambe akuyendliwe kurhandza ka wena.”
Kutani atlhelela ka vona, avakuma na vayetlele; aku ka Petrosi: “Simoni, uyetlele xana? Utsandzekile kulavelela wora rili rin'we xana? 
Lavelelani na mikhongela, lesvaku mingangheni miringweni hikuva moya wasvilava, kambe nyama yitsanile.” 
Kutani atlhela aya tlhelweni, ayakhongela kufana ni le kusunguleni. 
Kuteloko atlhelele ka vona, avakuma vayetlele, hikuva mahlo ya vona amatika, nasvona avangativi lesvaku vangamuhlamula yini.
Loko avuya ra vunharhu, aku ka vona: “Xana mahayetlela ni kuwisa ke? Sviringene! Nkarhi wufikile, vonani, N'wana-wa-Munhu wanyiketiwa mavokweni ya vajohi. 
Pfukani, miyima, ahifambeni! Langutani, lweyi anixengaka a le kusuhi.”
Hi nomo-lo, na ahavulavula, kuhumelela Yudasi, mun'we wa lava va khume ni vambirhi, ata ni xitshungu lexihlomeke matlhari ni tinhonga, na varhumiwile hi Vaprista lavakulu, ni Vatsali, ni vakulukumba. 
Lweyi amuxengaka aavanyikile xikombiso aku: “Lweyi ningatamun'qunta, hi yena, mukhomeni mifamba na yena, mimulavelela svinene.” 
Kuteloko afika, ahantla amukongoma, aku: “Mufundhisi!” Kutani amun'qunta. 
Vona ke vatshambuluta mavoko, vamukhoma.
Hi loko mun'we wa lava avali na Yesu, ahlomula tlhari, avavisa mutirhi wa Muprista lwenkulu, amuxupula ndleve.
Kutani Yesu avavutisa aku: “Lesvi mihumeke na mili ni matlhari ni tinhonga kutanikhoma, nova xigevenga ke? 
Masiku hinkwawu anili na n'wina nili karhi nijondzisa Tempeleni, kutani aminikhomanga; kambe Matsalwa mafanele kuhetiseka!” 
Hi loko vajondzisiwa hinkwavu vamusiya, vabaleka.
Jaha rin'wana arilandza Yesu, na rifunengelile lansoro ntsena; kutani valava kurikhoma; 
kambe rona richupula risiya lansoro, ritsutsuma ringayambalanga nchumu.
Vayisa Yesu ka Muprista lwenkulu, kutani Vaprista lavakulu hinkwavu, ni vakulukumba, ni Vatsali vahlengeletana kolaho.
Petrosi na yena amulandza hi le kule, anghena rikupakupeni ra yindlo ya Muprista lwenkulu, atshamisa ni vatirhi, ali karhi aworha ndzilo.
Vaprista lavakulu ni huvu hinkwayu avalava vumboni bza kurhwexa Yesu anandzu lesvaku vatamudlaya; kambe avabzikumanga. 
Lavotala avamuhehla hi mavunhwa, kambe vumboni bza vona abzingahetisekanga.
Van'wana avayima vamuhehla hi kuhemba vaku: 
Himutwile, aku: ‘Nitahirimuxa Tempele leyi yoyakiwa hi mavoko ya vanhu, kutani ndzhaku ka masiku manharhu nitatlhela niyimisa yin'wana leyingayakiwangiki hi mavoko ya vanhu.’”
Hambi svilitano, vumboni bza vona abzingahetisekanga.
Hi loko Muprista lwenkulu ayima xikarhi ka vona, avutisa Yesu, aku: “Xana awuhlamuli nchumu ke? Hi yihi mhaka leyi vakuhehlaka ha yona xana?”
Kambe Yesu amiyela, angahlamuli nchumu. Muprista lwenkulu atlhela amuvutisa, aku: “Xana hi wena Kriste, N'wana wa Xikwembu lexidzunekaka ke?” 
Yesu aku: “Mina ni yena!”“‘Kutani mitavona N'wana-wa-Munhuatshamile vokweni ra xinene ra Lweyi anga ni matimba hinkwawu,mitamuvona ata hi marefu ya le tilweni.’”
Hi loko Muprista lwenkulu ahandzula sviyambalu sva yena, aku: “Hahalavela yini timboni xana? 
Mitwile kusandza ka yena; mipimisa yini n'wina ke?” Hinkwavu vamuyavanyisa, vaku: “Afaneliwa hi kufa.”
Van'wana vasungula kumupshitela marhi, vamuboha mahlo, vamuba hi svibakela, vaku ka yena: “Vhumbata! I mani lweyi akubeke. Vatirhi na vona vafamba na yena na vali karhi vamuhimetela.”
Nkarhini wolowo Petrosi aali le hansi rikupakupeni; kutani kuta mun'we wa vatirhi vaxisati va Muprista lwenkulu; 
loko avona Petrosi na ali karhi aworha ndzilo, amuhonokela, aku: “Na wena awuli ni Munazareta lwiya vange i Yesu.” 
Kambe Petrosi akaneta, aku: “Lesvi usvivulaka, anisvitivi; ni kusvitwisisa anisvitwisisi.” Kutani ahuma, ayayima handle kusuhi ni nyangwa. [Hi loko nkuku wuyimba.] 
Mutirhi lwiya waxisati, loko amuvona, atlhela abzela lava avali kolaho, aku: “Lweyi, i mun'we wa vona.” 
Kambe Petrosi atlhela akaneta. Ndzhakunyana, lava avali kolaho, vayengeta vaku ka Petrosi: “U mun'we wa vona hakunene, hikuva u Mugalileya na wena.” 
Hi loko asungula kuhlambanya hi matimba aku: “Munhu lweyi mimuvulaka, mina animutivi!” 
Nkarhi wolowo nkuku wuyimba ka vumbirhi. Kolaho Petrosi atsundzuka rito leri Yesu amubzeleke rona, loko aku: “Nkuku wungasiyimba ka mbirhi, utava unilandzulile kanharhu.” Hi loko Petrosi atlhaveka ngopfu arila.
Marka 15
Loko bzahakuxa, Vaprista lavakulu vahantla valungisa makungu ni vakulukumba, svin'we ni Vatsali ni huvu hinkwayu. Kuteloko vabohile Yesu, vafamba na yena, vayamunyiketa ka Pilato.
Pilato yena amuvutisa, aku: “Xana u hosi ya Vayuda ke?” Ahlamula aku ka yena: “Uvula svona.” 
Hi loko Vaprista lavakulu vamurhwexa nandzu wa timhaka totala.
Pilato atlhela amuvutisa, aku: “Xana awuhlamuli nchumu ke? Yingisa timhaka letotala leti vakurhwexaka nandzu hi tona!”
Kambe Yesu angahahlamulanga nchumu, Pilato akondza ahlamala.
Hi nkarhi wa nkhuvu Pilato aatolovela kutshunxa xib'ochwa xin'we lexi vanhu vaxikombelaka.
Kutani akuli ni xin'we lexi axivuliwa Barabasi, lexi axibohiwile ni svin'wana lesvi asvipfuxile dzolonga, svidlaye ni munhu adzolongeni rakona. 
Loko xitshungu xifambile xiya hubzeni, xikombela lesvaku Pilato ayendla hilaha aatolovela kuvayendlela hakona.
Pilato avahlamula, aku: “Xana mirhandza lesvaku nimitshunxela hosi ya Vayuda ke?” 
Aavula svosvo hi kutiva lesvaku Vaprista lavakulu avanyiketile Yesu hikolaho ka matshoho. 
Kambe Vaprista lavakulu vahlohlotela xitshungu, lesvaku Pilato avatshunxela Barabasi, kungali Yesu. 
Pilato atlhela avulavula na vona, aku: “Loko svilitano, mili nitayendla yini hi munhu lweyi mimuvulaka Hosi ya Vayuda ke?” 
Vona vatlhela vahuwelela, vaku: “Muvambe!”
Pilato avavutisa aku: “Xana ajohile yini ke?” Vona vaba huwa leyikulu, vaku: “Muvambe!” 
Kutani Pilato, hi kurhandza kutsakisa xitshungu, avatshunxela Barabasi; kutani loko alerisile lesvaku Yesu abiwa, amunyiketa lesvaku vayamuvamba.
Masochwa mafamba na Yesu, mamuyisa ndlwini ya vuhosi;  kutani mavitanana mayakona hinkwawu. 
Kuteloko vamuyambexile xiyambalu xovangama xaxivunguvungu, valuka hari ya mintwa, vamutlhanteka nhlokweni. 
Kutani vamuxeweta, vaku: “Xeweni, Hosi ya Vayuda!” 
Vamuba nhloko hi nhonga, vamupshitela marhi, vawa hi matsolo vamukhinsamela.
Kuteloko vamutseketselile, vamuhlivila xiyambalu xovangama xa xivunguvungu, vatlhela vamuyambexa xiyambalu xa yena.
Vamuyisa handle ka doropa kuyamuvamba. Vahlangana ni wanuna mun'we lweyi aahundza kolaho na ata hi le masin'wini, kutani vamusindzisa kurhwala xihambanu xa Yesu. Wanuna lweyi aali Simoni wa Kirene, tatana wa Alexandre na Rufo;
vayisa Yesu ndhawini leyi vange i Golgota, hi lesvaku “Ndhawu ya Pala”. 
Vamunyika vhinyu leringapatsanyetiwa ni mira; kambe angayinwanga. 
Hi loko vamuvamba, vayavelana sviyambalu sva yena hi kuhlahluva, lesvaku vatativa lesvi mun'wana ni mun'wana angatakuma svona.
Awuli nkarhi wa vunharhu loko vamuvamba. 
apela rotivisa nandzu wa yena aritsaliwe marito lawa: “Hosi ya Vayuda.”
Vamuvamba ni svigevenga svimbirhi, xin'we vokweni ra yena ra xinene, xin'wana ka leri ra ximantsi. 
Hi loko kuhetiseka tsalwa leringe: “Ahlayiwile svin'we ni vajohi.”]
Vahundzi va ndlela vamurhuketela, vahlakahla tinhloko vaku: “Ha! Wena lweyi uhirimuxaka Tempele, utlhela uyipfuxa hi masiku manharhu, 
tiponise ke, uxika xihambanwini!” 
Hi mukhuva wolowo, na vona Vaprista lavakulu svin'we ni Vatsali vamutseketsela vaku: “Munhu lweyi aponisile van'wana, kambe yena watsandzeka kutiponisa! 
Kriste, Hosi ya Israyele aaxike svosvi xihambanwini, lesvaku hisvivona, hitapfumela ka yena” Lavangavambiwa na yena, na vona avamurhukatela.
Loko kufikile nkarhi wa vuntlhanu na wun'we, munyama wufunengeta tiko hinkwaru, kuyafika nkarhi wa vuntlhanu ni mune. 
Hi nkarhi wolowo wa vuntlhanu ni mune, Yesu ahuwelela hi rito leritlakukeke aku: “Eloyi, Eloyi, Lama Sabaktani?”, hi lesvaku: “Xikwembu xanga, Xikwembu xanga, unitshikela yini?” 
Van'we ka lava avali kolaho, loko vamutwa vaku: “Yingisani, avitana Eliya.”
Mun'we atsutsuma, ayapeta xiponjhi ka ntsuvi, axitlhoma rihlangeni, amunyika lesvaku anwa, aku: “Mutshikeni, hitavona loko hakunene Eliya atata, atamuhawula.”
Hi loko Yesu ahuwelela hi rito leritlakukeke, anhlala afa. 
Kutani xisirhelelo xa nguvu xa Tempele xihandzuka hi le xikarhi, kusukela henhla kuyafika hansi.
Loko ndhuna ya dzana ra masochwa leyi ayinyimile mahlweni ka yena, yivonile hilaha angahuwelela ni kufa hakona, yiku: “Hakunene munhu lweyi aali N'wana wa Xikwembu.”
Vavasati na vona avali kona, valanguta valikule; xikarhi ka vona akuli na Salome, na Mariya wa Magadala, na Mariya mamana wa va Yakobe lwentsongo na Josi;
hi lava avatolovela kulandza Yesu ni kumutirhela loko ahali Galileya. Akuli ni van'wana lavotala lavatlhantukeke na yena loko aya Yerusalema.
Jambu ariya kupeleni, kutani siku lero arili ra vuntlhanu, rolungisa sva siku ra Savata. 
Hikolaho, nkulukumba mun'we wa huvu, lweyi avaku i Yosefa wa Arimateya, doda rochaviseka ngopfu ra huvu, lweyi na yena aalangutela Mfumu wa Xikwembu, ata ka Pilato na akanye mbilu, akombela ntsumbu wa Yesu.
Pilato ahlamala kutwa lesvaku Yesu nankhale afile. Hi loko avitana ndhuna ya dzana ra masochwa, ayivutisa aku: “I khale afile xana?”
Loko ndhuna ya dzana yitiyise svosvo, apfumelela Yosefa kuyateka ntsumbu. 
Yosefa ayaxava lansoro rosaseka rolahla ha rona; kutani amuhawula, amuphutsela ha rona, amuveka sirheni lerikovotliweke ribzeni, kutani avumbuluta ribze ripfala nomo wa sirha.
Kambe Mariya wa Magadala, na Mariya mamana wa Josi, avalanguta laha avekiwaka kona.
Marka 16
Loko siku ra Savata rihundzile, Mariya wa Magadala, na Mariya mamana wa Yakobe, na Salome, vaxava mafurha yonun'hwela kuyamutota ha wona. 
Nimpundzu wa siku ra kusungula ra vhiki, kuhumeni ka jambu, vaya sirheni. 
Avalikarhi vavutisana, vaku: “I mani lweyi angatahivumbulutela ribze, arisusa non'weni wa sirha ke?” 
Kambe loko vatlakusa mahlo, vavona lesvaku ribze rivumbulutiwile, kuve arili lerikulu ngopfu.
Loko vanghenile sirheni, vavona jaha leritshameke tlhelweni ra xinene, riyambale sviyambalu svoleha, svobasa; kutani vahlamala. 
Kambe jaha riku ka vona: “Mingachaveni; Yesu wa Nazareta lweyi avambiweke, lweyi mimulavaka, apfukile, anga kona la; laha avamuvekile kona hi kola. 
Fambani, miyabzela vajondzisiwa va yena, na Petrosi, lesvaku wa mirhangela kuya Galileya; hi kona laha mingatamuvona kona, hilaha amibzeleke hakona.” 
Vavasati lavo vahuma sirheni, vatsutsuma na vakhomiwe hi kurhurhumela ni kuhloleliwa; kutani avavulanga nchumu ka munhu ni mun'we hikuva avachava.
Loko Yesu apfukile kufeni, ni mpundzu wa siku lerosungula ra vhiki, arhanga atikomba ka Mariya wa Magadala, anga wansati lweyi Yesu aahlongolile madimoni ya ntlhanu ni mambirhi ka yena. 
Mariya ayativisa vajondzisiwa lavan'wana va Yesu lava avali nkosini, na varila;
loko vona vatwa lesvaku Yesu wahanya, ni lesvaku avoniwile hi Mariya, avasvikholwanga.]
Ndzhaku ka svona, atikombisa hi xivumbeko xin'wana ka vambirhi va vona, loko vali ndleleni yohuma doropeni. 
Vona vatlhela, vayarungulela lavan'wana, kambe na vona lava avavakholwanga.
Kuheteleleni, Yesu atikomba ka lava va khume na mun'we loko vali kujeni; kutani avasola hi lesvi avakala kupfumela ni lesvi avali ni timbilu tononon'hwa, hikuva avangapfumelanga ka lava vamuvoneke loko apfukile kufeni.
Kutani aku ka vona: “Fambani misaveni hinkwayu, miyahuwelela Evhangeli ka svivumbiwa hinkwasvu. 
Lweyi angatapfumela, ava akhuvuliwa, ataponisiwa; kambe lweyi angapfumeliki, atayavanyisiwa. 
Mahlori lamangatayendliwa hi lavapfumelaka hi lawa: Hi vito ra mina vatahlongola madimoni; vatavulavula tindzimi letimpsha;
vatakhoma tinyoka hi mavoko; kutani hambi vanganwa lesvidlayaka, svingakala svingavayendli nchumu; vatatlhanteka mavoko ka lavavabzaka, vavahanyisa.”
Kuteloko Hosi Yesu avulavulile na vona, atlakuliwa aya tilweni, ayatshama vokweni ra xinene ra Xikwembu.
[Loko vali vona, vasuka vafamba, vayahuwelela Evhangeli hinkwaku, Hosi yilikarhi yitirhisana na vona, yitiyisa marito ya yona hi mahlori lawa amahumelela nkarhini wolowo.] 
LUKA 1
Lava votala se varingetile kutsala marungula ya timhaka letihumeleleke xikarhi ka hina;
vatirungulile hilaha na hina hingatitwa hakona ka lava vangava timboni ta tona ni malandza ya rito ra Xikwembu kahali kusunguleni;
hi kolaho ke, na mina nikambisisile timhaka leti hinkwatu kusukela masungulweni ya tona, kutani nivonile lesvaku svingasaseka loko nikulongoloxela tona hi kukutsalela, wena Teyofilo lweyi axiximekaka,
lesvaku utativa ntiyisiso wa timhaka leti ujondzisiweke tona.
Hi masiku ya kufuma ka Heroda hosi ya Yudeya, akuli ni Muprista lweyi vito ra yena avaku i Zakariya, wa ntlawa wa Abiya; nsati wa yena aali wa rixaka ra va ka Aroni, vito ra yena aali Elizabeta. 
Havambirhi avalulamile mahlweni ka Xikwembu, avafamba minaweni hinkwayu ya Hosi ni ka svileriso sva yona, valihava xo soliwa ha xona. 
Ntsena avangali na n'wana, hikuva Elizabeta aangaveleki; nasvona hi vumbirhi bza vona, avali svikoxa.
Loko Zakariya ali karhi atirha ntirho wa yena wa vuprista mahlweni ka Xikwembu hi masiku ya kutirha ka ntlawa wa yena,
aweliwa hi njombo ya kukhetiwa, tani hi ntolovelo wa vuprista, kunghena Tempeleni ya Hosi, ayahisa b'aso. 
Xitshungu hinkwaxu axilihandle, xili karhi xikhongela hi nkarhi wolowo wa timhamba. 
Kutani ntsumi ya Hosi yitikomba ka Zakariya, yili tlhelweni ra xinene ra alitari ya b'aso.
Loko Zakariya ayivona, adzuka, achava ngopfu.
Kambe ntsumi yiku ka yena: “Ungachavi Zakariya, hikuva kukhongela ka wena kuyingisiwile; Elizabeta, nsati wa wena, atakuvelekela n'wana wa mufana, kutani utamuchula vito ra Yohani, 
atava ni kutsaka ni kutsakisisa, nasvona lavotala vatatsakela kuvelekiwa ka yena, 
hikuva atava nkulu mahlweni ka Hosi; angakala anganwi vhinyu ni bzala bza ntamu, kambe atatala Moya Lowokwetsima angasi velekiwa. 
Atayendla lesvaku lavotala xikarhi ka Vaisrayele vatlhelela ka Yehovha Xikwembu xa vona; 
kutani, atarhanga mahlweni ka Hosi hi moya ni matimba ya Eliya, lesvaku atavuyisela timbilu tava tatana ka vana va vona, avuyisela ni vayeyisi vutlharini bza lava volulama, lesvaku alungisela Hosi vanhu lavalulameke.”
Kutani Zakariya aku ka ntsumi: “Xana mhaka leyi nitayitivisa kuyini, lesvi ninga xikoxa, ni nsati wa mina i xikoxa ke?”
Ntsumi yimuhlamula, yiku: “Hi mina Gabriyele, lweyi ayimaka mahlweni ka Xikwembu; nirhumiwile kutavulavula na wena ni kukutivisa mahungu lamanene. 
Svosvi-ke, utahundzuka mbheveve, utahluleka kuvulavula kukondza kufika siku leri svilo lesvi svingatahumelela ha rona, hikuva awupfumelanga marito ya mina, lawa mangatahetiseka hi nkarhi wakona.”
Vanhu avalangutela Zakariya kuhuma Tempeleni, kutani vahlamala hi mhaka ya kuhlwela ka yena 
Loko ahuma, atsandzeka kuvulavula na vona, kutani vativa lesvaku avonile mahlori Tempeleni; na yena akombeta ntsena hi mavoko, hikuva aahundzukile mbheveve. 
Kuteloko masiku ya kutirha ka yena mahelile, atlhelela kaya.
Ndzhaku ka masiku wolawo, Elizabeta nsati wa yena axurha nyimba, kutani atifihla ntlhanu wa tihweti ali karhi aku: 
“Hakunene Hosi yinipfunile, yinisusa tingana xikarhi ka vanhu.”
Hi hweti ya vuntlhanu ni yin'we ntsumi Gabriyele yiyorhumiwa hi Xikwembu ka rin'we ra madoropa ya Galileya leri vange i Nazareta. 
Yita ka wanhwanyana lweyi aangasitivana ni wanuna lweyi aatshembisiwile hi wanuna lweyi avaku i Yosefa, wa rixaka ra Davhida; vito ra nhwanyana wakona aali Mariya. 
Ntsumi yifika yiku ka yena: “Xeweni, wena lweyi angakuma timpsalu, Hosi yina wena.” 
Mariya adzukisiwa hi marito ya ntsumi, ahlamala lesvaku xana kuxeweta ka yona hi loku koyini?
Kambe ntsumi yiku ka yena: “Ungachavi we Mariya, hikuva ukumile timpsalu mahlweni ka Xikwembu. 
Vona, utaxurha nyimba, kutani utaveleka n'wana wa mufana; utamuchula vito ra Yesu. 
Yena atava nkulu, avuliwa N'wana wa Lweyi anga henhlahenhla; Yehovha Xikwembu xitamunyika xiluvelo xa Davhida tatana wa yena.
Atafuma rixaka ra Yakobe hilaha kungaheliki; vuhosi bza yena bzingakala bzingaheli.”
Kambe Mariya aku ka ntsumi: “Svingayendlekisa kuyini lesvi ningasikitivana ni wanuna ke?” 
Ntsumi yimuhlamula, yiku: “Moya Lowokwetsima wutaxikela ka wena, ni matimba ya Lweyi anga henhlahenhla matakufunengeta; hi kolaho n'wana lweyi wohlawuleka lweyi angatapsaliwa, atavuliwa N'wana wa Xikwembu. 
Kutani tiva lesvaku xaka ra wena Elizabeta na yena axurhile nyimba vukoxeni bza yena; leyi i hweti ya vuntlhanu ni yin'we ka yena lweyi aangaveleki, 
hikuva aku na xilo ni xin'we lexihlulaka Xikwembu.”
Kutani Mariya aku: “Hi svona, ni nandza wa Xikwembu; akuyendliwe ka mina hilaha ungavula hakona.” Kutani ntsumi yisuka yimusiya.
Nkarhini wolowo, Mariya asuka hi kuhantlisa aya tintshaveni, doropeni rin'wana ra ka Yuda; 
anghena ndlwini ya Zakariya, axeweta Elizabeta. 
Loko Elizabeta atwa kuxewetiwa hi Mariya, n'wana atshukatshuka ndzeni ka yena. Kutani Elizabeta atala Moya Lowokwetsima,
atlakusa rito aku: “Ukatekile xikarhi ka vavasati, kukatekile ni n'wana lweyi anga ndzeni ka wena.
Sviyendlise kuyini lesvaku mamana wa Hosi yanga ata ka mina xana? 
Loko kuxeweta ka wena kufikile tindleveni ta mina, n'wana atshukatshukile hi kutsaka ndzeni ka mina. 
Kukatekile lweyi apfumelaka lesvaku lesvi Hosi yimubzeleke svona, svitayendleka.”
Kutani Mariya aku:“Mbilu yanga yidzunisa Hosi,
ni moya wa mina wutitsakela ka Xikwembu, Muponisi wanga,
hikuva alangutile vusiwana bza mina nandza wa yena,kutani kusukela svosvi,vanhu va minkarhi hinkwayu vataku nikatekile.
Lweyi wa matimba hinkwawu aniyendlelile lesvikulu,vito ra yena rihlawulekile,
ni timpsalu ta yena i ta minkarhi ni minkarhi ka lavamuchavaka.
Atirhile hi matimba hi voko ra yena,ahangalasile lavatikulisaka kuyanakanyeni ka vona.
Tihosi ta matimba atisusile svitshan'wini sva tona sva vuhosi,kutani atlakusile lavatitsongahataka.
Lavanga ni ndlala, avaphamelile lesvonandziha, vaja vaxurha,kambe lavafuweke avatlhelisile na vangali na nchumu. 
Alwelile Israyele nandza wa yena,hi kuyanakanya timpsalu ta yena,
leti atitshembiseke vatatana va hina,anga Abrahamu ni rixaka ra yena hilaha kungaheliki.”
Mariya atshamile na Elizabeta tihweti letilavaka kuringana tinharhu, kutani atlhelela kaya.
Loko nkarhi wa Elizabeta wa kuveleka wufikile, aveleka n'wana wa mufana. 
Lava vayakeke na yena ni maxaka ya yena vatwa lesvaku Hosi yimukatekisile svinene, kutani vatsaka svin'we na yena. 
Kutani hi siku ra vuntlhanu ni manharhu vayayimbisa xihlangi; van'wana avalava kuxichula vito ra Zakariya tatana wa xona. 
Kambe mamana wa xona aku: “Ahihim, atachuliwa vito ra Yohani.”
Vaku ka yena: “Aku na munhu rixakeni ra ka n'wina lweyi anga ni vito lero.”
Kutani vavutisa tatana wa yena hi kuxungameta hi mavoko, lesvaku atavabzela vito leri alavaka kuvitaniwa ha rona.
Kuteloko akombelile xileti, atsala lesvi: “Vito ra yena i Yohani.” Kutani hinkwavu vahlamala.
Hi nomo-lo, nomo wa yena ni ririmi ra yena svitshunxeka; kutani avulavula, adzunisa Xikwembu.
Hi loko vayakelani va yena hinkwavu vakhomiwa hi kuchava, kutani timhaka leti hinkwatu tihangalaka tintshaveni hinkwatu ta tiko ra Yudeya.
Hinkwavu lava vatitweke vatihlayisa timbilwini ta vona, vaku: “N'wana lweyi atava lweyi woyini xana?” Voko ra Hosi hakunene arili na yena.
Hi loko Zakariya tatana wa yena atala hi Moya Lowokwetsima, aprofeta aku:
“Akudzunisiwe Hosi, Xikwembu xa Israyele,hikuva xiyendzelile tiko ra xona, xili kutsulile;
xihipfuxele Muponisi wa matimba muntini wa Davhida nandza wa xona;
Tani hi loko xivulile kusukela minkameni ya khale hi milomo ya vaprofeta va xona lavohlawuleka;
xona xitshembisile kuhiponisa ka valala va hina, ni le mavokweni ya hinkwavu lava vahivengaka.
Nikukombisa timpsalu ka vatatana va hina,xitsundzuke ntwanano wa xona lowokwetsima;
lowu xingawuboha hi kuhlambanya
lesvaku ahinyika kutshunxeka mavokweni ya valala va hina,akuva hitaxitirhela na hingachavi nchumu,
hi kuhlawuleka ni kululama mahlweni ka xona,masiku hinkwawu ya kuhanya ka hina.
Kasi wena xihlangi, utavuliwa muprofeta wa Lweyi anga henhlahenhla,hikuva utarhangela mahlweni ka Hosi, kulungisa ndlela ya yona,
ni kunyika tiko ra yona kutiva kuponisiwa,ni kurivaleliwa svijoho sva vona.
Svitayendleka hikolaho ka timpsalu ta Xikwembu xa hina,hikuva hitayendzeliwa hi kuvonakala ka vurhonga lokuhumaka hi le tilweni,
kutavoninga lavatshamaka munyameni ni lendzhutini wa rifu,ni kutafambisa milenge ya hina dleleni ya kurhula.”
Kutani n'wana aakula ali karhi azimuka svinene hi matimba ya sva moya; kutani ayatshama tindhaweni letinga mananga kukondza kufika siku leri aafanela kutikombekisa ha rona ka va Israyele.
LUKA 2
Masikwini wolawo kuhuma nawu wa hosi Khezari Awuguxtu wa lesvaku vanhu va matiko hinkwawu yofumiwa hi yena vayatitsalisa.
Kutsalisa loku korhanga kuyendliwile nkarhini lowu Kirinu aafuma Siriya.
Kutani hinkwavu avayatitsalisa, mun'wana ni mun'wana doropeni ra yena. 
Yosefa na yena asuka Galileya doropeni ra Nazareta, aya Yudeya doropeni ra Davhida lerivuliwaka Betlelehema, hikuva aali munhu wa rixaka ra Davhida, ni wa yindlo ya yena. 
Ayatsalisa vito ra yena kona, ni ra Mariya lweyi aamutshembisile, lweyi aayimela kukuma n'wana. 
Kuteloko vali koseyo, masiku ya kutshunxeka ka yena mafika.
Kutani aveleka n'wana wa yena wa mativula, wa mufana; amuphutsela hi tinguvu, amulata xigovolweni xa svifuyu, hikuva avapfumalile ndhawu ndlwini ya vayendzi.
Akuli ni varisi mugangeni wolowo, avatshama nhoveni, vali karhi vahlayisa mintlhambi ya vona nivusiku.
Kutani ntsumi ya Hosi yihumelela ka vona, kukwetsima ka Hosi kuvarhendzela, kutani vachava hi kuchava lokukulu.
Ntsumi yiku ka vona: “Mingachaveni! Vonani, nimitivisa mahungu lamanene lawa mangatatsakisa svinene tiko hinkwaru; 
hi lesvaku namuntlha mivelekeliwile Muponisi doropeni ra Davhida; lweyi anga Kriste, Hosi. 
Xikombiso ka n'wina xitava lexi: Mitakuma xihlangi lexiphutseliweke hi tinguvu, na xilatiwile xigovolweni xa svifuyu.”
Hi nomo-lo vunyingi bza mab'uthu ya le tilweni bzihumelela na bzili ni tintsumi, bzidzunisa Xikwembu, bziku:
“Kudzuneka akuve ka Xikwembu matilweni ya le henhlahenhla,kurhula akuve misaveni ka vanhu lava xivatsakelaka.”
Kuteloko tintsumi tivasiyile, titlhelele tilweni, varisi vabzelana, vaku: “Ahiyeni Betlelehema, hiyavona lesvihumeleleke kona, lesvi Hosi yingahitivisa svona.” 
Kutani vahantlisa vaya kona, vayakuma Mariya na Yosefa ni xihlangi lexilatiweke xigovolweni.
Loko vaxivonile, vavula lesvi vangabzeliwa svona mayelanu ni n'wana. 
Kutani hinkwavu lavatweke lesvi varisi vangavula svona, vahlamala. 
Kambe Mariya ahlayisa timhaka leti hinkwatu, atiyanakanya mbilwini ya yena. 
Kutani varisi vatlhela na vali karhi vadzunisa Xikwembu, vaxitlangela hikolaho ka hinkwasvu lesvi vasvivoneke, ni lesvi vasvitweke; asvivile hilaha avabzeliwile hakona.
Loko n'wana atlhanganisile masiku ya ntlhanu ni manharhu, ayimbisiwa, kutani vamuchula vito ra Yesu, hilaha ntsumi yingamuchula hakona, mamana wa yena angasixurha nyimba.
Loko kuhundzile masiku ya kutibasisa ka vona hi kulerisa ka Nawu wa Moxe, Yosefa na Mariya vayisa n'wana Yerusalema kuyamunyiketa ka Hosi; 
hikuva kutsaliwile lesvi Nawini wa Hosi: “N'wana mun'wana ni mun'wana wa xinuna, wa mativula, atahlawuleliwa Hosi.” 
Nasvona vahumesa timhamba leti tilerisiweke Nawini wa Hosi, svinga svituvana svimbirhi, kumbe mavondlo mambirhi ya svituvana.
Le Yerusalema akuli ni munhu lweyi avuliwaka Simiyoni; munhu lweyi aalulamile, achava Xikwembu; aalangutela kuchaveleliwa ka Israyele. Moya Lowokwetsima awuli ka yena.
Aakombisiwile hi Moya Lowokwetsima lesvaku angakala angafi angasivona Kriste wa Hosi; 
kutani aya Tempeleni hi kulerisiwa hi Moya. Loko Yesu n'wana atisiwa hi vapsali va yena kutayendla tani hi kulerisa ka Nawu,
Simiyoni amuyamukela mavokweni ya yena, adzunisa Xikwembu, aku:
“Svosvi Hosi, ungatshunxa nandza wa wena atifambela hi kurhula hilaha ungavula hakona,
hikuva mahlo ya mina mavonile kuponisa ka wena,
loku ukulungiseleke mahlweni ka matiko hinkwawu,
kunga kuvonakala lokungatavoninga vamatiko,ni kundzuneka ka Israyele tiko ra wena.”
Kutani tatana wa yena ni mamana wa yena vahlamala timhaka leti tivuliwaka hikolaho ka yena.
Kutani Simiyoni avakatekisa, aku ka Mariya, mamana wa n'wana: “Vona, n'wana lweyi a ni xikongomelo xa lesvaku lavotala vakhunguvanyeka, van'wana vapfuxiwa tikweni ra Israyele. Atava xikombiso lexi lavotala vangatalwa na xona, 
lesvaku miyanakanyu ya vona yihumela rivaleni. Na wena, nhlomulu wutakutlhava mbilu kukota tlhari.”
Akuli na Ana, muprofeta waxisati, n'wana Fanuwele, wa va ka Aseri; aajuhalile ngopfu. Loko atekiwa ahali lwe mumpsha, ahanyile ni nuna wa yena malembe ya ntlhanu ni mambirhi, 
kutani afeliwa hi nuna. Aali ni malembe ya ntlhanu wa makume ni makume manharhu ni mune (84), aangasuki Tempeleni, kambe aatirhela Hosi hi kutitsona svakuja ni kukhongela vusiku ni nhlekanhi.
Otshuka afikile nkarhini wolowo, akhensa Xikwembu, avula hi ta n'wana Yesu ka hinkwavu lavalanguteleke kukutsuliwa ka Yerusalema.
Kuteloko vahetile hinkwasvu lesvilerisiweke hi Nawu wa Hosi, vatlhelela Galileya, vaya Nazareta kaya ka vona.
Loko ali n'wana, aakula, atiya, atala hi vutlhari, kutani timpsalu ta Xikwembu atili na yena.
Vapsali va Yesu avaya Yerusalema lembe rin'wana ni rin'wana nkhubzeni wa Paska. 
Kutani loko ali ni malembe ya khume ni mambirhi, vatlhantuka na yena nkhubzeni tani hi ntolovelo wa vona. 
Loko masiku ya nkhuvu mahelile, vatlhelela ka le kwavu, kambe Yesu n'wana asala Yerusalema na vapsali va yena vangasvitivi. 
Hi kuyehleketa lesvaku a svin'we ni lava valongolokaka na vona, vafamba siku hinkwaru, kutani vasungula kumulava ka maxaka ya vona ni ka lava vativanaka na vona. 
Loko vangamukumi, vatlhelela Yerusalema na vali karhi vamulava.
Ndzhaku ka masiku manharhu vamukuma Tempeleni, atshamile xikarhi ka vajondzisi, avayingisela, ni kuvavekela svivutiso; 
kutani hinkwavu lava avamutwa vahlamala vutivi bza yena ni tinhlamulu ta yena.
Loko vapsali va yena vamuvona kona, vahlamala ngopfu. Kutani mamana wa yena aku ka yena: “N'wananga, hikolaho ka yini uhitirhisile hi ndlela leyi xana? Wasvivo, tatana wa wena na mina ahikulava hili kukarhatekeni svinene.” 
Yesu avahlamula aku: “Aminilavela yini? Xana amingasvitivi lesvaku nifanela kuva kola ndlwini ya Tatana wa mina ke?” 
Kambe vona avatwisisanga marito lawa angavahlamula ha wona.
Kutani angirimela na vona, aya Nazareta, aatshama avayingisa. Kutani mamana wa yena ahlayisa timhaka leti hinkwatu mbilwini ya yena.
Loko ali Yesu, aakula vutlharini, mirini ni le timpsalwini mahlweni ka Xikwembu ni le ka vanhu.
LUKA 3
Hi lembe ra khume na ntlhanu ra kufuma ka Tiberiyo Khezari, Pontiyo Pilato aafuma Yudeya; Heroda yena aali mun'we ka tihosi leta mune ta Galileya; Filipi makwavu aali mun'wana ka tihosi leto, aafuma Ituriya ni tiko ra Trakonita; Lisaniya yena afuma Abilene; 
Anasi na Kayafasi avali Vaprista lavakulu; nkarhini wolowo, rito ra Xikwembu rifika ka Yohani n'wana Zakariya, mananga. 
Kutani asuka, ayarhendzeleka tiko hinkwaru leringa kusuhi na Yordani, ali karhi ajondzisa vanhu ta kuhundzuka vakhuvuliwa, lesvaku Xikwembu xivarivalela svijoho sva vona.
Hi svona lesvingatsaliwa bukwini ya muprofeta Ezaya, loko ate:“Rito ra munhu lweyi ahuwelelaka mananga,rili:‘Lungiselani ndlela ya Hosi,milulamisa asvindlelana sva yona.
Minkova hinkwayu yitaseleteliwa, tintshava ni svitsunga hinkwasvu svitahirimuxiwa;lesvigombonyokeke svitalulamisiwa, ni tindlela letinga ni minkova ni maganga titakhuleliwa,
kutani vanhu hinkwavu va nyama vatavona kuponisa ka Xikwembu.’”
Kutani Yohani abzela xitshungu lexitaka kutakhuvuliwa hi yena, aku: “Rixaka ra tinyoka, i mani lweyi angamitsundzuxa kubaleka vukarhi lebzitaka xana?
Vekani mihandzu leyifambelanaka ni kuhundzuka ka n'wina! Mingayanakanyeni miku, hi na Abrahamu, yena tatana wa n'wina, hikuva nili ka n'wina: Xikwembu xingayendlela Abrahamu vana hi maribze lawa. 
Ni svosvi xihloka xivekiwile timintsweni ta nsinya; nsinya wun'wana ni wun'wana lowungavekiki mihandzu leyinene, wutatsemiwa wuhoxiwa ndzilweni.”
Kutani xitshungu ximuvutisa xiku: “Loko svilitano, hitayendla yini ke?” 
Ahlamula aku ka xona: “Lweyi anga ni mabanci mambirhi, aapambulele lweyi apfumalaka; ni lweyi anga ni svakuja, aayendlise svosvo na yena.”
Vahakelisi va rhesa na vona vata kukhuvuliweni, vaku ka yena: “Mujondzisi, hitayendla yini xana?” 
Aku ka vona: “Mingahakeliseni vanhu kutlula lesvi milerisiweke svona.” 
Masochwa na wona mamuvutisa maku: “Hina ke, hitayendla yini?” Aku ka vona: “Mingaphangeni svilo sva vanhu, mingavatekeleni svona hi kukanganyisa, kambe mitsaka hi hakelo ya n'wina.”
Vanhu avatshama na valangutela, kutani hinkwavu avayehleketa timbilwini ta vona lesvaku kumbexana Yohani angava yena Mesiya.
Yohani avahlamula hinkwavu, aku: “Loko nili mina, nimikhuvula hi mati, kambe wata lweyi anitlulaka hi matimba, lweyi svinganifaneliki kutlhantlha tingoti ta masandhazi ya yena; yena atamikhuvula hi Moya Lowokwetsima ni ndzilo. 
Foxola ri le vokweni ra yena, lesvaku atabasisa svinene lesvinga xibulelweni xa yena: Kutani trigu atarichela tshaleni; kambe muhungu wona, atawuhisa ndzilweni lowungatimekiki.”
Kutani atshama avakhongotela hi timhaka tin'wana letotala, ali karhi atwalisa Evhangeli ka vanhu. 
Kambe hosi Heroda, mun'we ka tihosi leti ta mune, aatekile Herodiya, nsati wa makwavu Filipi, ayendla ni svin'wana lesvotala svobiha. Kutani Yohani aamutshinya timhakeni leti hinkwatu.
Kutani Heroda ayengetela vubihi bzakwe hi kupfalela Yohani jele.
Loko vanhu hinkwavu vakhuvuliwa, ni loko Yesu na yena akhuvuliwile, matilo mapfuleka ali karhi akhongela; 
Moya Lowokwetsima wuxikela henhla ka yena, wuli ni xivumbeko lexifanaka ni xituvana; kutani rito rihuma tilweni riku: “U N'wananga lweyi arhandzekaka, lweyi ni mutsakelaka svinene.”
Yesu aalikusuhi ni malembe ya makume manharhu loko asungula ntirho wa yena; kutani hi kuyehleketa ka vanhu, aali n'wana Yosefa, n'wana Heli,
wa Matati, wa Levhi, wa Meleki, wa Yanayi, wa Yosefa, 
wa Matatiya, wa Amosi, wa Nahume, wa Esli, wa Nagayi,
wa Mate, wa Matatiya, wa Semeyini, wa Yoseke, wa Yoda,
wa Yohani, wa Resa, wa Zerubabele, wa Salatiyele, wa Neri, 
wa Melki, wa Adi, wa Kosama, wa Elmadema, wa Ere, 
wa Yoxuwa, wa Eliyazari, wa Yorimi, wa Matati, wa Levhi, 
wa Simiyoni, wa Yuda, wa Yosefa, wa Yonama, wa Eliyakimi, 
wa Meleya, wa Mena, wa Matati, wa Natani, wa Davhida, 
wa Yese, wa Obede, wa Bowazi, wa Sala, wa Nasoni, 
wa Aminadaba, wa Admini, wa Arni, wa Esromo, wa Farezi, wa Yuda,
wa Yakobe, wa Izaki, wa Abrahamu, wa Tera, wa Nakori, 
wa Serugi, wa Ragawu, wa Faleke, wa Ebere, wa Sala,
wa Kayinama, wa Arifakisada, wa Seme, wa Nowa, wa Lameke,
wa Metuxela, wa Enoke, wa Yarete, wa Maleleyeli, wa Kayinama, 
wa Enosi, wa Seti, wa Adamu, wa Xikwembu.
LUKA 4
Yesu asuka Yordani, atale Moya Lowokwetsima, kutani Moya wumuyisa mananga.
Kutani aringiwa hi Diyavulosi hi masiku ya mune wa makume, angaji nchumu hi masiku wolawo; kuteloko mahelile, atwa ndlala.
Hi loko Diyavulosi aku ka yena: “Loko uli N'wana wa Xikwembu, bzela ribze leri lesvaku rihundzuka svakuja.”
Yesu amuhlamula aku: Kutsaliwile lesvi:“‘Munhu angakala angahanyi hi svakuja ntsena.’”
Kutani Diyavulosi aya na yena henhla ka ntshava leyoleha, amukomba hi nkamayana wutsongo mimfumu hinkwayu ya misava; kutani aku ka yena: 
“Nitakunyika vuhosi lebzi hinkwabzu ni kudzuneka ka bzona, hikuva ninyikiwile svona, kutani ninyika munhu hi kurhandza ka mina.
Kutani loko wena unikhinsamela, hinkwasvu lesvi svitava sva wena.”
Yesu amuhlamula, aku: Kutsaliwile lesvi:“‘Utakhinsamela Hosi, Xikwembu xa wena, ugandzela xona ntsena.’”
Kutani Diyavulosi amuyisa Yerusalema amuveka xihlungweni xa Tempele, kutani aku ka yena: Loko uli N'wana wa Xikwembu, tihoxe hansi, 
hikuva kutsaliwile lesvi:“‘Xikwembu xitarhuma tintsumi ta xona kukuhlayisa.’”
Nasvona vate:“‘Titakuqhamukela mavokweni ya tona, lesvaku nenge wa wena ungatshuki uvavisiwa hi ribze.’”
Yesu amuhlamula, aku: Kuvuliwile lesvi:“‘Ungatshuki uringa Hosi, Xikwembu xa wena.’”
Loko Diyavulosi ahetile kuringa Yesu hi matlhelo hinkwawu, amutshika, anyimela kukuma nkarhi wun'wana lowunene.
Yesu atlhelela Galileya hi matimba ya Moya; kutani ndhuma ya yena yihangalaka matlhelweni hinkwawu ya tiko. 
Kutani ajondzisa masinagogeni ya vona, ali karhi adzunisiwa hi vanhu hinkwavu.
Aya ni le Nazareta, laha angakulela kona; kutani hi siku ra Savata tani hi ntolovelo wa yena anghena sinagogeni, kutani asuka ayima kuva ajondza buku. 
Kutani anyikiwa buku ya muprofeta Ezaya; loko ayipfulile, akuma laha kungatsaliwa marito lawa mange:
“Moya wa Hosi wu le henhla ka mina,hikuva yinitotile hi mafurha, yiva yinirhuma kuyabzela svisiwana Evhangeli;kuyativisa lavabohiwekelesvaku vatatshunxiwa,ni svifamahlo lesvaku svitavona;yinirhumile kutshunxa lava vaxanisiwaka,
ni kutwalisa lembe lerinene ra Hosi.”
Kuteloko apfalile buku, ayinyika mupfuni, atshamisa hansi; kutani hinkwavu lava avali sinagogeni vamulangutisisa. 
Hi loko asungula kuvajondzisa, aku: “Namuntlha rito leri miritweke, rihetisekile.”
Kutani hinkwavu vavula vumboni ha yena, na vali karhi vahlamala marito lawa yosaseka lamahumaka non'weni wa yena, vaku: “Xana munhu lweyi ahi yena n'wana Yosefa ke?” 
Kutani aku ka vona: “Natshemba lesvaku mitanibzela xihlayahlaya lexingo: ‘N'anga, tihanyise hi wexe!’ Nasvona mitaku: ‘Lesvi hisvitweke sviyendliwa hi wena Kapernawume, sviyendle nikola tikweni ra wena!’” 
Yesu atlhela aku: “Namibzela lesvaku aku na muprofeta lweyi ayamukeliwaka tikweni ra yena. 
Nimibzela ntiyiso nili: Vavasati lavotala va vafelakazi avali kona tikweni ra Israyele minkarhini ya Eliya, loko tilo ripfaliwa hi malembe manharhu ni tihweti ta ntlhanu ni yin'we, kutani ndlala leyikulu yiva kona tikweni hinkwaru; 
kambe Eliya angarhumiwanga ni le ka mun'we wa vona; arhumiwile ntsena ka wansati wa mufelakazi wa le Sarepta wa le Sidoni. 
Nasvona, akuli ni va nhlokonho lavotala tikweni ra Israyele minkarhini ya muprofeta Elixa, kambe akuvanga ni mun'we wa vona lweyi angabasisiwa, loko angali Namani wa le Siriya.”
Kutani hinkwavu lava avali sinagogeni vakwata svinene loko vatwa timhaka leto. 
Vapfuka vayima, vamuhlongola ahuma handle ka doropa, vamuyisa henhla ka ntshava leyi doropa ra vona ariyakiwe ka yona, kuyamususumetela hansi. 
Kambe yena ahundza hi le xikarhi ka vona, atifambela.
Kutani Yesu angirimela aya Kapernawume, ringa doropa ra Galileya, kutani hi siku ra Savata asungula kujondzisa vanhu. 
Hi loko vona vahlamala hi kujondzisa ka yena, hikuva marito ya yena amali ya lweyi anga ni vuhosi.
Asinagogeni, akuli ni munhu lweyi aali ni moya wa chaka, wa dimoni; wona wuhuwelela hi rito lerikulu, 
wuku: “Ha! Mhaka ya hina na wena hi yihi ke, wena Yesu wa Nazareta? Xana utele kutahilovisa ke? Nasvitiva lesvaku u mani! U Lweyi Wohlawuleka wa Xikwembu.” 
Kambe Yesu awutshinya, aku: “Miyela! Huma ka munhu yelweyi!” Hi loko dimoni riwisa munhu lwiya xikarhi ka xitshungu, rihuma ka yena, kambe ringamuvavisanga.
Kutani hinkwavu vahlamala, vavutisana vaku: “Rito ra munhu lweyi hi leri ra kuyini, lesvi alerisaka mimoya ya chaka hi vuhosi ni matimba, kutani yihuma ke?” 
Kutani ndhuma ya yena yihangalaka matlhelo hinkwawu ya tiko lero.
Kutani Yesu ahuma sinagogeni, anghena kaya ka Simoni; kambe mamana wa nkata Simoni aakhomiwile hi kuhiseta ka miri, kutani vamukombelela ka Yesu. 
Hi loko Yesu ayima kusuhi na yena, atshinya kuhiseta ka miri, kutani kusuka; hi loko wansati ahantla apfuka, avatirhela.
Loko jambu ripelile, hinkwavu lava avali ni vanhu lavakarhatiwaka hi mavabzi ya tinxakaxaka, vavatisa ka Yesu, kutani atlhanteka mavoko henhla ka mun'wana ni mun'wana wa vona, avahanyisa.
Na wona madimoni mahuma ka lava votala, mahuwelela maku: “Wena u N'wana wa Xikwembu.” Kambe Yesu amatshinya, angama pfumeleli kuvulavula, hikuva amativa lesvaku hi yena Kriste.
Loko bzixile, ahuma aya mananga, kutani vanhu lavotala vamulava, vakondza vayamukuma, kutani varingeta kumusiveletela lesvaku angahambani na vona. 
Kambe yena aku ka vona: “Nifanela kuya madoropeni man'wana, lesvaku nakona niyapaluxa Evhangeli ya Mfumu wa Xikwembu, hikuva hi lesvi nirhumeliweke svona.” 
Kutani ayajondzisa masinagogeni ya Galileya.
LUKA 5
Siku rin'wana Yesu aanyimile ridongeni ra tiva ra Genezareta, xitshungu xili karhi ximukamanyeta, na xinavela kuyingisa Rito ra Xikwembu.
Kutani avona mabzatso mambirhi lawa makokeliweke ribuweni ra tiva; vaphasi avahumile ka wona, vali karhi vahlampsa tinkoka ta vona. 
Anghena ka rin'wana ra mabzatso, leri arili ra Simoni, kutani akombela Simoni kuli tshineta kulenyana ni ribuwa, kutani ajondzisa xitshungu, na atshamile bzatswini.
Loko ahetile kuvulavula, aku ka Simoni: “Tlutelani xiziveni, mipeta tinkoka ta n'wina kona, akuva mitaphasa.” 
Kambe Simoni ahlamula aku: “Mujondzisi, hitirhile vusiku hinkwabzu, hingaphasi nchumu; kambe hi kuvula ka wena, nitapeta tinkoka.” 
Vayendlisa svosvo, kutani vaphasa tihlampfi letotala ngopfu, tinkoka ta vona tilava kuhandzuka. 
Kutani vakoweta vatirhikulobze lava avali bzatswini rin'wana lesvaku vata, vatavapfuna. Vona vata, kutani vatata mabzatso mambirhi wolawo, makondza malava kumbombomela.
Loko Simoni Petrosi asvivona, akhinsama milengeni ya Yesu, aku ka yena: “Suka ka mina Hosi, hikuva ni mujohi.” 
Yena ni hinkwavu lava avali na yena, vahlamala ngopfu hi kutala ka tihlampfi leti vatiphaseke; 
Svivile tano ni ka Yakobe na Yohani, vana va Zebedewu, vatirhikulobze va Simoni. Kutani Yesu aku ka Simoni: “Ungachavi, kusukela svosvi utava lweyi aphasaka vanhu.” 
Kuteloko vavuyiselile mabzatso ribuweni, vasiya hinkwasvu vamulandza.
Na ahali muntini wun'wana, kuta wanuna lweyi ataleke hi nhlokonho; kutani loko avona Yesu, atiwisa hansi hi mombo, amukhongela, aku: “Hosi, loko usvirhandza, unganibasisa.” 
Kutani Yesu atshambuluta voko, amukhumba aku: “Nasvirhandza, nakubasisa!” Hi nomo-lo nhlokonho yisuka ka yena 
Kutani Yesu amubzela aku: “Ungatshuki ubzela munhu svilo lesvi, kambe famba, uyatikomba ka Muprista, uhumesa sva kubasisiwa ka wena, hilaha Moxe aleriseke hakona; svitava vumboni ka vona.”
Kutani lesvi asvivuliwa mayelanu na yena, asvihangalaka, ni ndhuma ya Yesu yitwakala ngopfu; xitshungu lexikulu xitatamuyingisa, ni kuhanyisiwa hi yena.
Kambe aapfa asuka, ayakhongela ali yexe.
Siku rin'wana, Yesu aali kujondziseni. Vafarisi ni vajondzisi va Nawu lavahumeke svidoropanini hinkwasvu sva Galileya, ni sva Yudeya, ni le Yerusalema, avatshamile kolaho, kutani matimba ya Hosi amali na yena ya kuhanyisa timbabzi.
Hi loko kuta vavanuna lavarhwaleke munhu wa kukhwanyala svirho, ayetlele arihlakeni; varingeta kumunghenisa ndlwini ni kumuveka mahlweni ka Yesu. 
Loko vangakumi lomu vangamunghenisaka hi kona, hikolaho ka xitshungu, vakhwela henhla ka yindlo, vahahlula xihlungwe, vamuyehlisa xikarhi ka vanhu ali rihlakeni, avekiwa mahlweni ka Yesu. 
Loko Yesu avona kupfumela ka vona, aku: “Nakulorhi, urivaleliwile svijoho sva wena!”
Kutani Vatsali ni Vafarisi vasungula kuvilela timbilwini ta vona, vaku: “Munhu lweyi asandza Xikwembu! Angava mani ke? Xana i mani lweyi angarivalelaka munhu svijoho, loko xingali Xikwembu ntsena ke?”
Kambe loko Yesu ativile kuvilela ka vona, avahlamula aku: “Xana mivilela hikolaho ka yini timbilwini ta n'wina. 
Xana Kuvevuka yini? Kuvula lesvaku: ‘Urivaleliwile svijoho sva wena’, kumbe kuvula lesvaku: ‘Pfuka ufamba’ xana? 
Svosvi mitativa lesvaku N'wana-wa-Munhu a ni matimba misaveni ya kurivalela vanhu svijoho.” Hi loko aku ka lweyi wa kukhwanyala svirho: “Nili ka wena: Pfuka uteka rihlaka ra wena umuka.” 
Hi nomo-lo okakatsuku, mahlweni ka vona, ateka rihlaka leri aayetlele ka rona, atimukela na ali karhi adzunisa Xikwembu. 
Kutani hinkwavu vahlamala, vadzunisa Xikwembu, vatala hi kuchava vaku: “Namuntlha hi vonile svihlamaliso.”
Ndzhaku ka timhaka leto, Yesu ahuma, kutani avona muhakelisi wa rhesa lweyi avaku i Levhi, na atshamile ndlwini ya vurheselo. Aku ka yena: “Nilandze.” 
Hi loko yena asuka ayima, atshika hinkwasvu amulandza.
Ndzaku ka svona Levhi ayendlela Yesu nkhuvu lowukulu kaya ka yena. Akuli ni xitshungu lexotala xa varhesisi ni xa vanhu van'wana lavatshameke kujeni na vona. 
Vafarisi ni Vatsali va ntlawa wa vona, vasola vaku ka vajondzisiwa va yena: “Xana mijela yini ni vahakelisi va rhesa ni vajohi, minwela yini na vona ke?”
Yesu avahlamula aku: “Lavatsakeke mirini avalavi n'anga, kambe yilaviwa hi lavavabzaka. 
Anitanga kutavitana lavalulameke, kambe kutavita vajohi, lesvaku vatisola. ”
Kutani vaku ka yena: “Vajondzisiwa va Yohani vatolovela kutitsona svakuja, vayendla ni svikhongelo; vajondzisiwa va Vafarisi na vona vayendlisa svosvo; kasi lava va wena, vaja vatlhela vanwa!” 
Yesu aku ka vona: “Xana mingasindzisa varhambiwa vamuteki kutitsona svakuja, loko muteki ahalinavona ke?
Masiku mata lawa muteki angatasusiwa ka vona; hi kona vangatatitsona svakuja, masikwini wolawo!”
Atlhela avabzela xifaniso aku: “Aku na munhu lweyi ahandzulaka xipandzwa ka banci lerimpsha, kuxiyendla xiziva, axirhungelela ka lera khale, hikuva loko ayendlisa svosvo, atava ahandzulile abanci lerimpsha, kutani xiziva leximpsha axingayelani ni banci ra khale. 
Aku na munhu lweyi achelaka vhinyu lerimpsha atindongeni ta khale; hikuva loko ayendlisa svosvo, vhinyu lerimpsha ritahandzula tindonga rihalaka, tindonga na tona titava tiwonhakile. 
Kambe vhinyu lerimpsha richeliwa tindongeni letimpsha.
Nasvona aku na munhu lweyi anavelaka vhinyu lerimpsha loko anwile lera khale, hikuva ataku: ‘Kunandziha lera khale.’”
LUKA 6
Hi siku ra Savata, Yesu ahundza hi le xikarhi ka masimu. Kutani vajondzisiwa va yena vatshova minchocho ya trigu, vasvosva hi mavoko, vaja. 
Kambe Vafarisi van'wana vaku: “Hikolaho ka yini miyendla lesvingapfumeleliwiki hi siku ra Savata ke?”
Yesu avahlamula aku: “Xana amijondzanga lesvingayendliwa hi Davhida, siku leri angatwa ndlala, yena ni lava avali na yena ke? 
Anghenile ndlwini ya Xikwembu, ateka svinkwa sva mhamba lesvingafanelangiki kujiwa hi vanhu van'wana, loko kungali hi vaprista ntsena, kutani aja, atlhela anyika ni lava avali na yena.”
Kutani aku ka vona: “N'wana-wa-Munhu i Hosi ya Savata.”
Siku rin'wana ra Savata anghena sinagogeni ajondzisa; kutani akuli ni munhu kona lweyi voko ra yena ra xinene arikhwanyalile. 
Vatsali ni Vafarisi vaxiya Yesu, kuvona kumbe atahanyisa munhu hi siku ra Savata, lesvaku vatakuma lexi vangatamuhehlaka ha xona.
Kambe yena aativa miyehleketo ya vona, kutani aku ka munhu wa kukhwanyala voko: “Suka uyima la xikarhi!” Yena asuka ayima. 
Yesu aku ka vona: “Namivutisa: Xana lesvilulameke kuyendliwa hi siku ra Savata hi svihi ke: Kuyendla lesvinene kumbe kuyendla lesvobiha, kuponisa munhu kumbe kumulovisa ke?”
Avahonolela svinene hinkwavu kutani aku ka munhu lwiya: “Tshambuluta voko ra wena!” Yena aritshambuluta, kutani voko ra yena ritlhela riwololoka.
Vatsali ni Vafarisi vahlundzuka, kutani vayatwanana lesvi vangatasviyendla ha Yesu.
Masikwini wolawo Yesu asuka aya ntshaveni ayakhongela; kutani atshama vusiku hinkwabzu na ali karhi akhongela Xikwembu.
Loko bzixile, avitana vajondzisiwa va yena, kutani xikarhi ka vona ahlawula khume ni vambirhi, avachula vapostola va yena. 
Lava vahlawuliweke i Simoni lweyi Yesu amuchuleke vito ra Petrosi, kulandza Andreya makwavu, na Yakobe, na Yohani, na Filipi, na Bartolomewu, 
na Matewu, na Tomasi, na Yakobe n'wana Alfewu, na Simoni lweyi angavuliwa Muhiseki, 
na Yuda n'wana Yakobe, na Yudasi Iskariyota, lweyi angahundzuka muxengi.
Loko Yesu angirimelile na vona hi le ntshaveni, ayayima rivaleni; kutani kuta vunyingi lebzikulu bzavajondzisiwa va yena, ni xitshungu xikulu xa vanhu lavahumaka hinkwaku Yudeya, ni le Yerusalema, ni le ribuweni ra Tiro na Sidoni, 
vatela kutamuyingisa ni kuhanyisiwa hi yena; lavakarhatiwaka hi mimoya ya chaka, na vona aavahanyisa. 
Xitshungu hinkwaxu axiringeta kumukhumba, hikuva matimba amahuma ka yena, mavahanyisa hinkwavu.
Kutani Yesu alanguta vajondzisiwa va yena, aku:Mikatekile n'wina svisiwana, hikuva Mfumu wa Xikwembu wu le ka n'wina.
Mikatekile n'wina mitwaka ndlala svosvi, hikuva mitaja mixurha.Mikatekile n'wina mirilaka svosvi, hikuva mitahlekelela.
“Mikatekile loko vanhu vamivenga, loko vamihlongola ni kumirhuketela, ni loko vasola vito ra n'wina onge hi loko ribihile, hikolaho ka N'wana-wa-Munhu.” 
Sikwini rolero tsakani mitsakisisa, hikuva hakelo ya n'wina yitava leyikulu tilweni; nasvona vatatana va vona vayendlisile svosvo ka vaprofeta.
“Kambe mi ni khombo n'wina lavafuweke,hikuva se mikumile kuchaveleliwa ka n'wina.
Mi ni khombo n'wina mijaka mixurha svosvi,hikuva mitatwa ndlala.mi ni khombo n'wina mihlekaka svosvi,hikuva mitarila mikolola.
“Mi ni khombo n'wina loko vanhu hinkwavu vamidzunisa, hikuva vatatana va vona vayendlisile svosvo ka vaprofeta va mavunhwa.”
“Kambe ka n'wina lava miniyingisaka nili: Rhandzani valala va n'wina, miyendla lesvinene ka lava vamivengaka. 
Katekisani lava vamirhuketelaka, mikhongelela lava vamixanisaka. 
Loko munhu akuyamasa rhama, mukangatelele ni lerin'wana; lweyi akuwutlelaka jansi, ungamuyaleli ni hembe.
Nyika mani na mani lweyi akombelaka ka wena; ni loko munhu akutekela sva wena, ungamulondzi. 
Lesvi milavaka lesvaku vanhu vamiyendla svona, vayendleleni svona na n'wina, 
hikuva loko mirhandza lava vamirhandzaka ntsena, mingalangutela kukhensiwa xana? Vajohi na vona varhandza lava vavarhandzaka. 
Kutani loko miyendla lesvinene ntsena ka lava vamiyendlaka lesvinene, mingalangutela kukhensiwa xana? Vajohi na vona vayendlisa svosvo. 
Ni loko milomba ntsena lavamitshembaka lesvaku mitatlhela misvikuma ka vona, mingalangutela kukhensiwa xana? Vajohi na vona valomba vajohikulobze lesvaku vatatlhela vakuma svofana ka vona. 
Kambe n'wina, rhandzani valala va n'wina, miyendlela vanhu lesvinene; lombani mingalanguteli kutlheliseliwa, kutani hakelo ya n'wina yitava leyikulu; mitava vana va Lweyi anga henhlahenhla, hikuva yena anitimpsalu ka lavangativiki kukhensa ni ka lavobiha. 
Miva ni timpsalu kukota lesvi Tatana wa n'wina na yena anga ni musa.
“Mingayavanyisi, kutani amingayavanyisiwi; mingaveki van'wana minandzu, kutani amingavekiwi milandzu; rivalelani, kutani mitarivaleliwa.
Nyikani van'wana, na n'wina mitanyikiwa; vataminyika, mpin'wini lowutaleke wutlhela wujinjiwa, wuhlunguhliwa, wuva wuhalakela; hikuva mpimo lowu mipimelaka van'wana ha wona na n'wina, mitapimeliwa ha wona.”
Atlhela avabzela xifaniso aku: “Xana axifamahlo xingakota kufambisa xifamahlokulombze ke? Asvingatawela kheleni hi vumbirhi bza svona ke?
Mujondzisiwa angatluli mujondzisi wa yena; kambe mujondzisiwa mun'wana ni mun'wana lweyi ajondzeke svinene, atava tani hi mujondzisi wa yena.
“Ulangutela yini xilavi lexi xinga tihlweni ra makwenu, na kuve wena unintsandza tihlweni ra wena, lowu ungawu voniki ke? 
Umubzelisa kuyini makwenu uku: ‘Makwerhu, nitshike nisusa xilavi tihlweni ra wena’, kambe awuvoni ntsandza lowu wunga tihlweni ra wena ke? Mukanganyisi! Rhanga ususa ntsandza lowunga tihlweni ra wena; hi kona ungatakota kuvona svinene kususa xilavi lexinga tihlweni ra makwenu.
“Aku na nsinya lowo nandziha lowuvekaka mihandzu leyobiha, nasvona aku na nsinya lowo biha lowuvekaka mihandzu leyonandziha. 
Kunene nsinya wun'wana ni wun'wana wutiviwa hi mihandzu ya wona. Makuwa mangakala manga khayiwi mintweni, ni xichacha xa mawuvha xingakala xingakhayiwi xihlahleni xa mintwa. 
Munhu lwenene ahumesa lesvinene xumeni lexinene xa mbilu ya yena, ni munhu lweyi wobiha ahumesa lesvobiha xumeni lexobiha xa mbilu ya yena, hikuva nomo wa munhu wuvula lesvi mbilu ya yena yiteleke hi svona.
“Xana minivitela yini: ‘Hosi, Hosi’ ke, na mingayendli lesvi nimibzelaka svona?
Mani na mani lweyi ataka ka mina, ayingisa marito ya mina ni kuhanya ha wona, nitamukomba lweyi afanaka na yena. 
Afana ni munhu lweyi ayakaka yindlo; acelile aya hansi svinene kutani aveka masungulu ribzeni; loko ndhambhi yita, boboma riba yindlo leyi, kambe ritsandzeka kuyitsekatsekisa, hikuva yiyakiwile khwatsi svinene. 
Kambe lweyi atwaka, kutani angayendli, afana ni munhu lweyi ayakeke yindlo henhla ka sava, yingali na masungulu lawa yotiya: Loko boboma riba yindlo leyi, yihantla yiwa, kutani kuwonheka ka yindlo yakona kuva lokukulu.”
LUKA 7
Loko Yesu ahetile kujondzisa vanhu svilo lesvi hinkwasvu, anghena Kapernawume.
Akuli ni ndhuna ya dzana ra masochwa kona; ayili ni mutirhi lweyi yimurhandzaka ngopfu, kambe mutirhi lweyi aavabza, ali kusuhi ni kufa.
Loko ndhuna yitwa ndhuma ya Yesu, yirhuma madoda yokarhi ya Vayuda maya ka yena, mayamukombela lesvaku ata, atahanyisa mutirhi wa yona. 
Loko mafika ka Yesu, mamukombela svinene, maku: “Svamufanela lesvaku umuyendlela svona,
hikuva arhandza va ka hina, nasvona ahiyakele sinagoga.”
Kutani Yesu afamba na vona. Loko afikile kusuhi ni kaya ka ndhuna, yona yirhuma vanghanu va yona, vayamubzela, vaku: “Hosi, ungatikarhati utafika la, hikuva asvinifanelanga lesvaku unghena ndlwini ya mina.
Na mina ke, anititwanga na nili lweyi nifanelaka kutakuyamukela; kambe vula rito ntsena lesvaku mutirhi wa mina ahanya. 
Mina ninga munhu lweyi afumiwaka hi van'wana, ni ni masochwa hansi ka mina; loko niku ka rin'we ra wona: ‘Famba!’ Rafamba; ka rin'wana: ‘Tana!’ Rata; ni le ka mutirhi wa mina: ‘Yendla lesvo karhi!’ Wasviyendla.” 
Loko Yesu atwa marito lawa, ahlamala, kutani ahundzukula alanguta xitshungu lexi aximuheleketa aku: “Namibzela nili: Anisikuma kupfumela lokofana ni loku, hambi kuli xikarhi ka Vaisrayele.” 
Loko lavarhumiweke vatlhelela kaya, vakuma mutirhi na ahanyile.
Ndzhaku ka svosvo, Yesu aya doropeni leri vange i Nayini. Vajondzisiwa va yena ni vanhu lavotala vafamba na yena. 
Loko afika kusuhi ni nyangwa ya doropa, avona vanhu lavahumaka na varhwalile mufi, lweyi aali n'wana mun'we ka mamana wa yena wa mufelakazi, kutani xitshungu lexotala xa vanhu va doropa axiheleketa mamana lwiya. 
Loko Hosi Yesu amuvona, amutwela vusiwana, aku ka yena: “Ungarili.” 
Hi loko atshinela, akhumba nkaxa lowu awuli ni ntsumbu kutani lava va wurhwaleke vayima; kutani aku: “Jaha, nili ka wena: Pfuka!” 
Kutani mufi apfuka atshama, asungula kuvulavula. Kutani Yesu amuvuyisa ka mamana wa yena. 
Hinkwavu vakhomiwa hi kuchava, vadzunisa Xikwembu vaku: “Kuhumelele muprofeta lwenkulu xikarhi ka hina.” Nasvona avaku: “Xikwembu xiyendzele tiko ra xona.” 
Kutani ndhuma ya yena yihangalaka tikweni hinkwaru ra Vayuda ni le matikweni lawa manga kusuhi na rona.
Timhaka leti hinkwatu tiyarunguleliwa Yohani hi vajondzisiwa va yena. 
Kutani Yohani ahlawula vambirhi xikarhi ka vona, avarhuma ka Hosi kuyavutisa vaku: “Xana hi wena lweyi vange wata, kumbe hahalangutela mun'wana ke?” 
Loko vavanuna lava vafikile ka Yesu, vaku: “Yohani Mukhuvuli ahirhumile ka wena. Ate: ‘Xana hi wena lweyi vange wata, kumbe hahalangutela mun'wana ke?’”
Hi nkarhi wolowo Yesu ahanyisa lavotala lava vaxanisiwaka hi mavabzi, ni lavakarhatekaka, ni lavanga ni mimoya leyobiha, ahanyisa ni lavotala lavafeke mahlo.
Kutani ahlamula varhumiwa, aku: “Fambani miyarungulela Yohani lesvi misvivoneke ni lesvi misvitweke; svifamahlo sva vona, svilima svafamba, va nhlokonho vabasisiwa, lava vafeke tindleve vatwa, vafi vapfuka, svisiwana svirunguleliwa Evhangeli. 
Kutani kukatekile lweyi angatakala angakhunguvanyeki hikolaho ka mina.”
Kuteloko varhumiwa va Yohani vasukile, Yesu asala avulavula hi Yohani, aku ka xitshungu: “Amiyile kuyahlalela yini mananga xana? Arili rihlanga leritsekatsekisiwaka hi moya ke?”
Ahihim! Loko svilitano, amiyela kuyavona yini ke? Xana aali munhu lweyi ayambaleke svosaseka ngopfu ke? Vonani, lavayambalaka khwatsi, ni lavahanyaka vutomi bza maxovo, va le tindlwini ta vuhosi. 
Nibzeleni, amiyela kuyavona yini ke? Aali muprofeta xana? Ina, aali yena, ni kutlula ni muprofeta. 
Hi yena lweyi kungatsaliwa ta yena loko vaku:“‘Vona, nirhuma ntsumi ya mina mahlweni ka wena,yitakurhangela mahlweni, yilungisa ndlela ya wena.’
“Nitiyisile nili ka n'wina: Xikarhi ka vanhu lavapsaliweke hi vavasati, aku na lweyi atlulaka Yohani; kambe lwentsongo ka hinkwavu Mfun'wini wa Xikwembu, i nkulu ka Yohani.”
Vanhu hinkwavu, kun'we ni vakangayisi, avayingisa Yesu; avayendlile kurhandza lokunene ka Xikwembu hi kukhuvuliwa hi Yohani. 
Vafarisi ni vajondzisi va Nawu vona avangakhuvuliwanga hi Yohani, hikuva avayala makungu ya Xikwembu henhla ka vona.
Yesu atlhela aku: “Vanhu va masiku lawa, ningavafanisa na yini ke? Vafana ni vanhu vahi ke?” 
Vafana ni svihlangi lesvi svitshameke ntsendzeleni, svilengetana sviku:“‘Himichayele nanga, kambe amicinanga; hiyimbelelile tinsimu ta mahlomulu, kambe amirilanga.’
“Hi ndlela leyi, Yohani Mukhuvuli atile angaji svakuja, anganwi vhinyu, kutani miku: ‘A ni dimoni.’” 
“N'wana-wa-Munhu atile aja, anwa, kutani miku: ‘Langutani, munhu wa makolo, wa xidakwa, lweyi atwananaka ni vahakelisi va rhesa ni vajohi!’” 
“Hambi svilitano, hinkwavu lavayamukelaka vutlhari bza Xikwembu, vabzikuma bzilulamile.”
Mun'wana wa Vafarisi arhamba Yesu kuta taja na yena. Hi loko anghena ndlwini ya Mufarisi lweyi, atshama kujeni. 
Akuli ni wansati wa mujohi doropeni rolero; loko atwa lesvaku Yesu atshamile kujeni ndlwini ya Mufarisi, atisa ximbitana xa ribze robasa lexitaleke hi mafurha yonun'hwela. 
Kutani ata hi le ndzhaku ka Yesu, akhinsama ali karhi arila, atsakamisa ni milenge ya Yesu hi minhloti, ayisula hi misisi ya yena, amun'qunta; ndzhaku ka svosvo ayitota hi mafurha yotola lawa yonun'hwela. 
Loko Mufarisi lweyi angarhamba Yesu asvivona, avilela mbilwini ya yena aku: “Loko munhu lweyi aali muprofeta, aatava ativile lesvaku wansati lweyi amukhumbaka i mani, ni lesvaku i munhu muni, hikuva i mujohi.”
Yesu avulavula na yena aku: “Simoni, ni ni rito ka wena.” Yena aku: “Vulavula, Mujondzisi.”
Yesu aku: “Akuli ni vanhu vambirhi lava avali ni nandzu ka munhu wa mabindzu. Mun'we aali ni nandzu wa timale ta ntlhanu wa madzana (500), mun'wana ta ntlhanu wa makume (50). 
Lesvi avapfumala xo muhakela hi xona, munhu lweyi avarivalela ha vumbirhi bza vona. Xana hi wihi ka vona lweyi angatamurhandza ngopfu ke?” 
Simoni ahlamula aku: “Natshemba, hi lweyi arivaleliweke nandzu lowukulu.” Yesu aku ka yena: “Kunene, utiyisile.” 
Kutani ahundzukula alanguta wansati, aku ka Simoni: “Wansati lweyi, wa muvona xana? Ninghene ndlwini ya wena, awuninyikanga mati nihlamba milenge; kambe yena atsakamisile milenge ya mina hi minhloti, atlhela ayisula hi misisi ya yena. 
Awunin'quntanga; kambe lweyi, kusukela ni nghena laha, angatshikanga kunin'qunta milenge. 
Awunitotanga mafurha nhlokweni; kambe lweyi atotile milenge ya mina hi mafurha lawa yotola yonun'hwela. 
Hikolaho nili, lweyi arivaleliweke svijoho lesvotala, rirhandzu ra yena i rikulu, kasi lweyi arivaleliweke lesvitsongo, ni rirhandzu ra yena i ritsongo.”
Kutani aku ka wansati: “Svijoho sva wena svirivaleliwile.”
Lava vatshameke kujeni svin'we na yena, vasungula kuvilela timbilwini ta vona, vaku: “Lweyi i mani xana, lesvi akotaka ni kurivalela vanhu svijoho sva vona?” 
Hi loko aku ka wansati: “Kupfumela ka wena kukuponisile, famba hi kurhula.”
LUKA 8
Ndzhaku ka svosvo, Yesu afamba hi doropa rin'wana ni rin'wana ni xidoropana xin'wana ni xin'wana ali karhi avula Rito, apaluxa Evhangeli ya Mfumu wa Xikwembu; lava va khume ni vambirhi na vona avali na yena,
ni vavasati van'wana lavatshunxiweke ka mimoya ya chaka ni leka mavabzi, avali kona. Aali Mariya lweyi avaku i wa Magadala, lweyi kuhlongoliweke ntlhanu wa madimoni ni mambirhi ka yena, 
na Jowana, nkata Khuza ndhuna ya Heroda, na Suzana, ni vavasati van'wana lavotala lava avatirhisa sva vona kupfuna Yesu ni vajondzisiwa va yena.
Vanhu avata ka Yesu vahuma madoropeni layotala, vahlengeletana vakondza vava xitshungu lexikulu, kutani avulavula na vona hi xifaniso aku:
“Murimi wokarhi ahumile ayahaxa mbewu; loko ali karhi ahaxa, timbewu tin'we tiwela ndleleni, vanhu vatikandziyela, kutani tinyanyana tita, titatija hinkwatu. 
Tin'wana tiwela maribzeni, kutani loko timila, svimilwa svivuna hi kupfumala ndzhongo. 
Timbewu tin'wana kambe tiwela xikarhi ka mintwa, kutani mintwa yimila svin'we na tona, yitikamanyeta tifa. 
Kambe tin'wana tiwela misaveni leyinene; loko timilile, tichela ka dzana.” Loko avulile svosvo, atlakusa rito aku: “Lweyi anga ni tindleve toyingisa, aayingise.”
Kutani vajondzisiwa va Yesu vamuvutisa xifaniso lexi, akuva vativa lesvaku xivula yini. 
Kutani aku: “N'wina, minyikiwile kutiva svihundla sva Mfumu wa Xikwembu, kambe van'wana vanyikiwa svona hi svifaniso, lesvaku:”“‘Ni loko vavona, vangavonisisi, ni loko vatwa, vangatwisisi.’”
“Loko xili xifaniso lexi xivula lesvi: Timbewu i Rito ra Xikwembu. 
Leti tingawela ndleleni, i vanhu lavatwaka Rito; kutani Diyavulosi ata, arisusa timbilwini ta vona, lesvaku vatakala vangapfumeli, vangaponisiwi. 
Timbewu letingawela maribzeni, i vanhu lavayamukelaka Rito hi kutsaka siku leri varitwaka, kambe vapfumala timintsu, vatiyisela nkarhinyana ntsena; kutani hi siku ra ndzingo vatlhelela ndzhaku. 
Timbewu letingawela mintweni, i vanhu lavatweke Rito, kambe loko vali karhi vaya mahlweni, vakamanyetiwa hi kuvilela, ni rifuwo, ni kutitsakisa hi sva vutomi lebzi, kutani vangaveki mihandzu leyiwupfaka. 
Kambe mbewu leyingawela misaveni leyinene, i vanhu lavayingisaka Rito hi timbilu letolulama, letinene, varihlayisa, vaveka mihandzu hi kutiyisela.
“Aku na munhu lweyi alumekaka rivoni, kutani arimbhonya hi mbita, kumbe kuriveka hansi ka mubedo; kambe ariveka henhla, lesvaku lavanghenaka ndlwini vavona kukhanya.
Hikuva aku na xilo lexifihliweke lexi xingatakala xingapaluxiwi, aku na xilo lexinga xihundleni lexi xingatakala xingativiwi ni kuhumela rivaleni. 
Hikolaho, tivoneleni, mihlayisa lesvi misvitwaka. Lweyi anga ni xanchumu, atanyikiwa svin'wana, kasi lweyi angaliki na nchumu, atatekeliwa ni lexi ayehleketaka lesvaku a na xona.”
Mamana wa Yesu ni vamakwavu vata ka yena, kambe vatsandzeka kufika kusuhi na yena hikolaho ka xitshungu. 
Kutani van'wana vamubzela vaku: “Mamana wa wena ni vamakwenu va laha handle, valava kukuvona.” 
Kambe yena aku: “Mamana ni vamakwerhu, hi lavatwaka Rito ra Xikwembu, vavuya vahanya ha rona.”
Siku rin'wana Yesu anghena bzatswini ni vajondzisiwa va yena, kutani aku ka vona: “Ahipeleleni hiya ka tlhelo rin'wana ra tiva.” Hi loko vatluta vafamba. 
Vate vahapela, Yesu akhomiwa hi vurhongo ayetlela; kutani xidzedze xivafikela tiveni, bzatsu rilava kutala hi mati, kutani vava khombzeni. 
Vaya mupfuxa vaku: “Hosi, Hosi, halova!” Hi loko apfuka ayima, atshinya moya ni magandlati, sviva svimiyela, kurhula kuva kona.
Kutani aku ka vona: “Xana kupfumela ka n'wina ku kwihi ke?” Vona vachava, vahlamala, vavutisana vaku: “Xana i munhu muni lweyi, lesvi alerisaka mheho ni tiva, sviva svimuyingisa ke?”
Kutani vapelela tikweni ra Vagerasi lerilangutaneke na Galileya. 
Loko afikile ribuweni, axika, kutani ahlangana ni mun'we wanuna lweyi aahuma hi le doropeni, ali ni madimoni; akuli khale angahayambali nchumu, ni lendlwini aangahatshami, kambe aatshama masirheni. 
Loko avona Yesu, ahuwelela, atiwisela hansi mahlweni ka yena, atlakusa rito aku: “Mhaka ya mina na wena hi yihi ke, wena Yesu N'wana wa Xikwembu xa le henhlahenhla? Nakukhongela, unganixanisi.” 
Aavula svosvo hikuva Yesu aalerisile moya lo wa chaka kuhuma ka munhu yelweyo; moya wakona awutolovela kumukhoma, kutani avamuboha mavoko ni milenge hi machini vamulavelela, kambe yena atsema tinsimbi toleto, ayisiwa mananga hi moya lowa chaka. 
Yesu amuvutisa aku: “Vito ra wena u mani?” Aku: “Hi vandla.” Hikuva akunghenile ka yena madimoni layotala.
Kutani makombela Yesu lesvaku angamabzeli kuhuma maya kheleni ra vafi.
Akuli ni ntlhambi lowukulu wa makhumba kolaho, lawa amali kujeni le gangeni. Madimoni makombela svinene ka Yesu lesvaku amapfumelela kuyanghena ka wona. Kutani amapfumelela. 
Hi loko madimoni mahuma ka munhu yelweyo, mayanghena makhumbeni, kutani hinkwawu matsutsumela nkoveni, maya tihoxa xiziveni xa tiva, mambombomela kona.
Loko varisi va wona vavona lesvihumeleleke, vabaleka, vayarungulela vayaki va doropa ni va le masin'wini. 
Kutani vona vahuma, vayavona lesvihumeleleke. Loko vafika ka Yesu, vakuma munhu lweyi madimoni mangasuka ka yena na atshamile milengeni ya Yesu, ayambalile, ali munhu; kutani vachava ngopfu. 
Lava vavoneke timhaka leti, vavarungulela hilaha munhu lweyi wa madimoni ahanyisiweke hakona.
Kutani vayaki hinkwavu va tiko ra Vagerasi, vakombela Yesu lesvaku asuka tikweni ra vona, hikuva avakhomiwile hi kuchava lokukulu. Hi loko Yesu anghena bzatswini, atlhela.
Kutani munhu lweyi madimoni mahumeke ka yena, akombela kufamba na Yesu; kambe Yesu amutlhelisa, aku: 
“Tlhelela kaya, uyavula lesvikulu lesvi Xikwembu xiku yendleleke svona.” Kutani afamba ayarungula ka doropa hinkwaru svilo lesvikulu lesvi Yesu amuyendleleke svona.
Kuteloko Yesu atlhelile, xitshungu ximuyamukela hi kutsaka, hikuva hinkwavu avamurindzile. 
Kutani kuta wanuna lweyi avaku i Jayiro, lweyi aali murhangeli wa sinagoga; awa milengeni ya Yesu, amukhongela lesvaku anghena muntini wa yena, 
hikuva aali ni n'wana mun'we ntsena wanhwanyana, wa malembe yolava kuringana khume na mambirhi, lweyi aalikusuhi ni kufa.Loko Yesu asuka ayakona, akamanyetiwa hi xitshungu.
Akuli ni wansati kolaho lweyi aali ni mavabzi ya xitlatla lawa amamukarhata hi malembe ya khume ni mambirhi; [aahetile xuma xa yena hinkwaxu tin'angeni,]  kungali na munhu lweyi akotaka kumuhanyisa. 
Ata hi kunyanimela hi le ndzhaku ka Yesu, akhumba makumu ya sviyambalu sva yena, kutani hi nomo-lo, vuvabzi bza yena bza ngati bzihola. 
Yesu aku: “I mani lweyi anikhumbeke?” Hinkwavu vakaneta, Petrosi aku: “N'winyi wanga, urhendzeliwe hi xitshungu, kutani xakukamanyeta!”
Kambe Yesu aku: “Munhu wokarhi anikhumbile hikuva ni svitwile loko kuhuma matimba laha ka mina.” 
Loko wansati avonile lesvaku akumiwile, ata hi kurhurhumela, awela milengeni ya Yesu, ahlamusela mahlweni ka vanhu hinkwavu lesvi amukhumbeleke svona, ni hilaha ahanyisiweke hakona hi kuhantlisa.
Kutani Yesu aku ka yena: “N'wananga, kupfumela ka wena kukuhanyisile, famba hi kurhula.”
Aku ahavulavula, kuta mun'we lweyi ahumaka ka murhangeli wa sinagoga, afika ativisa Jayiro aku: “N'wana wa wena afile, ungahakarhati Mujondzisi.”
Kambe loko Yesu asvitwa, aku ka Jayiro: “Ungachavi, pfumela ntsena, atahanya.”
Loko afikile muntini, angapfumelelanga munhu ni mun'we kunghena na yena ndlwini, loko kungali Petrosi, na Yohani, na Yakobe, ni vapsali va lweyi wanhwanyana. 
Vanhu hinkwavu avamurila hi xiviti; kutani Yesu aku: “Mingarileni; angafanga, ayoyetlela.”
Kutani vamuhleka, hi kutiva lesvaku n'wana afile. 
Kambe Yesu amukhoma hi voko, amuvitana aku: “Nhwanyana, pfuka!” 
Moya wutlhelela ka yena, asisimuka, kutani Yesu avalerisa kumunyika svakuja.
Vapsali va yena vahlamala ngopfu; kambe avalerisa lesvaku vangabzeli munhu lesvihumeleleke.
LUKA 9
Yesu ahlengeleta lava va khume ni vambirhi, avanyika matimba ni vuhosi henhla ka madimoni, ni kuhanyisa lavavabzaka. 
Kutani avarhuma kuyapaluxa Mfumu wa Xikwembu ni kuhanyisa timbabzi. 
Aku ka vona: “Loko svili sva ndlela, mingatekeni nchumu, hambi yili nhonga, kumbe nkwama, hambi tili timbuva, kumbe male, hambi ali xiyambalu xocinca. 
Kutani loko vanhu vamiyamukela njangwini wa vona, tshamani na vona, miko misuka muntini wolowo. 
Kambe loko vangamiyamukeli, humani doropeni rakona, kutani migungundza ntshuri milengeni ya n'wina; svitava vumboni ka vona.” 
Hi loko vahuma, vafamba hi svidoropana, na vali karhi vapaluxa Evhangeli hinkwaku, vahanyisa timbabzi.
Hosi Heroda atwa hinkwasvu lesvihumelelaka, kutani akanakana ngopfu, hikuva van'wana avaku: “Yohani apfukile kufeni.” 
Van'wana avaku: “Eliya ahumelelile.” Van'wana avaku: “I mun'we wa vaprofeta va khale angapfuka kufeni.”
Kambe Heroda aku: “Loko ali Yohani, ni mutsemile nhloko; kutani lweyi nitwaka timhaka ta yena letotano i mani ke?” Kutani aanavela kumuvona.
Kuteloko vapostola vavuyile, varungulela Yesu hinkwasvu lesvi vasviyendleke, kutani avateka, aya na vona matlhelweni ya doropa ra Betisayida na vali voxe. 
Loko xitshungu xisvitivile, ximulandza, kutani axiyamukela, avulavula na xona hi ta Mfumu wa Xikwembu, ahanyisa hinkwavu lava avavilela kuhanyisiwa.
Loko jambu rilava kupela, lava va khume ni vambirhi vata ka yena vaku: “Tlhelisa xitshungu lesvaku xiya svidoropanini sva lomu kusuhi nilesvimintaneni, xitayakuma koyetlela ni svakuja kona, hikuva halenu hi le mananga.” 
Kambe aku ka vona: “Vaphameleni n'wina!” Vona vaku: “Lesvi hinga na svona, asvitluli ntlhanu wa svinkwa ni tihlampfi timbirhi, handle ka loko hingaya xavela vanhu lava hinkwavu svakuja.” 
(Hikuva vanhu vakona avalava kuringana ntlhanu wa makhulu (5 000).) Kambe Yesu aku ka vajondzisiwa va yena: “Vatshamisiseni hi mintlawa ya vanhu vatlhanu wa makume.” 
Kutani vayendlisa svosvo, vavatshamisisa hinkwavu. 
Hi loko Yesu ateka svinkwa sva ntlhanu, ni tihlampfi timbirhi, alanguta henhla tilweni, akhensa, akhemelela, anyika vajondzisiwa lesvaku vayanyika xitshungu. 
Vaja vaxurha hinkwavu, kutani kurholeliwa matlhantlha lawa vamasiyeke, matata svirhundzu sva khume ni svimbirhi.
Siku rin'wana, loko Yesu akhongela tlhelweni, na ali ni vajondzisiwa va yena, avavutisa aku: “Vanhu vali ni mani xana?” 
Vahlamula vaku: “Van'we vali, u Yohani Mukhuvuli. Van'wana vali, hi wena Eliya. Kambe van'wana vavula lesvaku u mun'we wa vaprofeta va khale angapfuka kufeni.” 
Aku ka vona: “N'wina ke, mili ni mani xana?” Simoni Petrosi ahlamula aku: “U Mesiya wa Xikwembu.”
Kutani avalaya ni kuvalerisa lesvaku vangatshuki vabzela munhu mhaka leyi. 
Atlhela aku: “N'wana-wa-Munhu atafanela kutwisiwa kuvaviseka lokukulu, asoliwa hi vakulukumba ni Vaprista lavakulu, ni Vatsali; atadlawa, kambe apfuka kufeni hi siku ra vunharhu.”
Kutani abzela vanhu hinkwavu aku: “Loko munhu alava kunilandza, aatitshike, atirhwexa xihambanu xa yena siku rin'wana ni rin'wana, kutani anilandza. 
Hikuva lweyi arhandzaka kutihlayisela vutomi bza yena, atalahlekeliwa hi bzona, kambe lweyi alahlekeliwaka hi vutomi bza yena hikolaho ka mina, atabziponisa. 
Hikolaho, loko munhu akota kufuwa misava hinkwayu kambe alahlekeliwa, kumbe kulovisa vutomi bza yena, svitamu pfuna yini ke? 
Lweyi akhomiwaka hi tingana hikolaho ka mina ni marito ya mina, N'wana-wa-Munhu na yena atakhomiwa hi tingana hikolaho ka munhu yelweyo, siku leri angatavuya kukwetsimeni ka yena, na ali ni Tatana wa yena ni tintsumi letokwetsima. 
Namibzela hakunene nili ka n'wina: Xikarhi ka lavanga kola, ku ni van'wana vangatakala vangakhumbiwi hi rifu na vangasivona Mfumu wa Xikwembu.”
Asvilava kufika masiku ya ntlhanu ni manharhu ndzhaku ka loko Yesu avulile marito lawa. Kutani ateka Petrosi, na Yohani, na Yakobe, atlhantukela ntshaveni ayakhongela.
Loko ali karhi akhongela, nghohe ya yena yivoneka yihundzukile, xiyambalu xa yena yibasa, yiphatima. 
Hi nomo-lo, kuhumelela vavanuna vambirhi vavulavula na yena, anga Moxe na Eliya. 
Vahumelela vali lavakwetsimaka, kutani vavulavula hi ta kuhundza ka yena misaveni, lokungatafanela kuyendleka Yerusalema. 
Petrosi ni lava avali na yena avakhomiwile hi vurhongo; kambe loko vasisimuka, vavona Yesu na avangama, vavona ni vavanuna vambirhi na vayimile na yena.
Loko vavanuna lava vasuka vamusiya, Petrosi aku ka yena: “N'winyi wanga, svisasekile loko hingatshama kola; ahiyakeni mixaxa yinharhu, wun'we wa wena, wun'we wa Moxe, wun'wana wa Eliya.” Aangativi lexi axivulaka.
Aku ahavula svosvo, refu rita, ritavafunengeta; loko vali ndzeni ka rona, vajondzisiwa lava vakhomiwa hi kuchava. 
Kutani rito rihuma refini riku: “Lweyi i N'wananga, lweyi ni muhlawuleke, muyingiseni!” 
Loko rito rimiyelile, vavona Yesu ali yexe. Vajondzisiwa vatshama hi timhaka toleto nkarhi wolowo, vangarunguleli munhu ni xin'we xa lesvi vasvivoneke.
Siku leritlhantamaka, loko vangirimelile hi le ntshaveni, xitshungu lexikulu xihlangana na Yesu. 
Kutani kutshuka kuhumelela mun'we wanuna hi le xintshungwini aku: “Mujondzisi, na kukhongela, languta n'wana wa mina, hikuva hi yena n'wananga ali yexe. 
Loko moya wumukhoma, xikan'wekan'we wuhuwelela, wumurhurhumelisa, wumutlhutlhisa khuvi, wumu tlatlalata, kutani loko wumu tshika, wuhuma hi kunonon'hwa.
Nikombelile vajondzisiwa va wena lesvaku vawuhlongola, kambe vatsandzekile.” 
Yesu ahlamula aku: “Ha! Rixaka leringapfumeliki, lerohomboloka, nitava na n'wina ni kumilehisela mbilu kufika rini ke? Tisa n'wana wa wena halenu!”
Loko n'wana ahatshinela, dimoni rimutlatlalata, rimurhurhumelisa, kambe Yesu atshinya moya lowu wa chaka, ahanyisa n'wana, amuyisa ka tatana wa yena. 
Kutani hinkwavu vahlamala vuhosi lebzikulu bza Xikwembu.Loko hinkwavu vaha hlamala hinkwasvu lesvi Yesu asviyendleke, yena abzela vajondzisiwa va yena aku: 
“Rhiyani tindleve miyingisa svinene. Nili: N'wana-wa-Munhu atanyiketiwa mavokweni ya vanhu.” 
Kambe vajondzisiwa avatwisisanga marito lawa, amavatumbelelile, lesvaku vangamatwisisi; avachava ni kumuvutisa lesvi mavulaka svona.
Kutani kuhumelela kukanetana xikarhi ka vona; avalava kutiva lesvaku lweyi anga lwenkulu ka vona i mani.
Kambe Yesu, hi kutiva miyehleketo ya vona, ateka xin'wanana, axinyimisa kusuhi na yena, kutani aku ka vona: 
“Mani na mani lweyi ayamukelaka xin'wanana lexi hi vito ra mina, waniyamukela, kutani mani na mani lweyi aniyamukelaka, ayamukela ni lweyi anirhumeke. Hikuva lweyi anga lwentsongo xikarhi ka n'wina hinkwenu, hi yena lweyi anga nkulu.”
Kutani Yohani atlhela aku: “Mujondzisi, hivonile munhu mun'wana lweyi ahlongolaka madimoni hi Vito ra wena, kutani himutsimbisile, hikuva angakulandzeli na hina.” 
Yesu aku ka yena: “Mingamutsimbiseni, hikuva lweyi angalwiki na n'wina, ayima na n'wina.”
Loko nkarhi wa kususiwa ka yena misaveni wulava kufika, Yesu akanya mbilu, akhoma ndlela yoya Yerusalema 
Kutani arhuma varhumiwa va yena lesvaku vamurhangela mahlweni; kutani vafamba, vayanghena xidoropanini xa Vasamariya lesvaku vamulungisela koyetlela kona. 
Vanhu vakona avamuyamukelanga, hikuva aakombisa lesvaku akongoma Yerusalema. 
Vajondzisiwa va yena Yakobe na Yohani, loko vasvivona vaku: “Hosi, xana wasvilava lesvaku hivitana ndzilo wuxika hi le tilweni wuvahisa ke?” 
Kambe Yesu ahundzukula, avatshinya, [aku: “Moya lowu minga na wona, amiwutivi. 
Hikuva N'wana-wa-Munhu angatangakutalovisa vanhu, kambe kutava ponisa.”] Kutani vaya xidoropanini xin'wana.
Loko vahali ndleleni, munhu mun'wana aku ka yena: “Nitakulandza hinkwaku lomu uyaka kona.” 
Yesu amuhlamula aku: “Makhanga mani mincele, ni tinyanyana ti ni svisaka, kambe N'wana-wa-Munhu anga na laha angakhigetelaka nhloko ya yena kona.”
Ka mun'wana aku: “Nilandze!” Yelweyo ahlamula aku: “Hosi, wanganipfumelela nirhanga hi kuyalahla tatana.” 
Yesu aku ka yena: “Tshika vafi, valahla vafi va vona; kambe wena famba uyapaluxa, ta Mfumu wa Xikwembu.”
Mun'wana kambe aku: “Hosi, mina ni takulandza, kambe ni pfumelele nirhanga niyasalisa valekaya.”
Hi loko Yesu aku ka yena: “Munhu lweyi akhomaka gejo, kutani ahundzukula alanguta ndzhaku, angafaneliwi hi Mfumu wa Xikwembu.”
LUKA 10
Ndzhaku ka svosvo Hosi yitlhela yirhuma van'wana va ntlhanu wa makume ni makume mambirhi ni vambirhi (72) yivarhuma ha vambirhi-mbirhi, lesvaku varhangela mahlweni, madoropeni hinkwayu ni hinkwaku lomu yiyanakanyaka kuhundza hi kona. 
Yiku ka vona: “Kutshovela i kukulu, kambe vatirhi avatalanga; hi kolaho, khongelani n'winyi wa ntshovelo lesvaku arhuma vatirhi kutshoveleni ka yena.” 
Fambani ke; masvivo na mirhuma, mifana ni svinyempfana xikarhi ka mahlolwa. 
Mingatekeni xinkwamana xa male, kumbe nkwama wa timbuva, kumbe masandhazi; mingaxeweteni munhu ndleleni  
Muntini wihi ni wihi lowu mingatanghena ka wona, rhangani miku: “Kurhula akuve ni njangu lowu!” 
Kutani loko munhu worhula ali kona kolaho, kurhula ka n'wina kutava ka yena; kambe loko svingalitano, kutatlhelela ka n'wina. 
Tshamani muntini wolowo, mija ni kunwa lesvi vaminyikaka svona, hikuva lweyi atirhaka alulameliwe hi hakelo ya yena. Mingafambeni hi munti ni munti.
“Loko minghena doropeni, kutani vanhu vakona vamiyamukela, janani lesvi vekiwaka mahlweni ka n'wina;” 
hanyisani timbabzi takona, miku ka tona: “Mfumu wa Xikwembu wutshinelile ka n'wina.” 
Kambe loko minghena doropeni rin'wana kutani vangami ya mukeli, loko mili karhi mihuma hi svitaratu sva rona, vulani miku: 
“‘Hambi ntshuri wa doropa ra n'wina lowu wuhinamarheleke milenge, hawugungundza wusala na n'wina; hambi svilitano, tivani lesvaku Mfumu wa Xikwembu wutshinelile ka n'wina.’” 
Namibzela lesvaku Sodoma atavevukiseliwa kutlula doropa rolero hi siku ra kuyavanyisa.
“U ni khombo, wena Korazini, na wena Betisayida, hikuva mahlori lawa mayendliweke ka n'wina loko onge mayendliwile le Tiro na Sidoni, ingi madoropa lawaya amatava mahundzukile khale, mayambala sviyambalu svokhwaxa, matshama nkumeni.” 
Ni svosvi madoropa ya Tiro na Sidoni matavevukiseliwa kutlula n'wina hi siku ra kuyavanyisa. 
Na wena Kapernawume:“‘Xana utatlakusiwa kuyafika tilweni ke? Ahihim, utatsongahatiwa kuyafika Tiheleni.’
“Lweyi ayingisaka n'wina, wa niyingisa mina; ni lweyi amiyalaka, wa niyala. Lweyi aniyalaka, ayala ni Lweyi anirhumeke.”
Lava va ntlhanu wa makume ni makume mambirhi ni vambirhi (72) vavuya hi kutsaka, vaku: “Hosi, na wona madimoni mahiyingisa, loko hitirhisa vito ra wena.” 
Yesu aku ka vona: “Nivonile Sathana, awa hi le tilweni kufana ni rihati. 
Vonani, ni minyika matimba ya kukandziyela tinyoka ni tihume, ni ya kuhlula ntamu hinkwawu wa Nala; kutani aku na nchumu lowungatamivavisa. 
hambi svilitano, mingatsakeni hi lesvi mimoya yimiyingisaka; kambe tsakani hi lesvi mavito ya n'wina matsaliweke tilweni.”
Nkarhini wolowo Yesu adzunisa hi matimba ya Moya Lowokwetsima, aku: “Naku khensa Tatana, Hosi ya tilo ni misava, hikuva timhaka leti, utifihlile ka tintlhari ni ka lavajondzeke, kambe utikombisa ka svivanana lesvitsongo. Ina, Tatana, hikuva loku kuvile kurhandza ka wena.
“Tatana avekile svilo hinkwasvu mavokweni ya mina; kutani aku na lweyi ativaka lesvaku N'wana i mani, loko angali Tatana; nasvona aku na lweyi ativaka Tatana lesvaku i mani, loko angali N'wana, ni lweyi N'wana alavaka kuhlavutela Tatana ka yena.”
Kutani ahundzukula alanguta vajondzisiwa va yena, aku ka vona hi le tlhelweni: “Makatekile mahlo lawa mavonaka lesvi misvivonaka! 
Hikuva namibzela lesvaku vaprofeta lavotala ni tihosi letotala, vanavelile kuvona lesvi misvivonaka, kambe avasvivonanga; hambi kuli kutwa lesvi misvitwaka, avasvitwanga.”
Kutani mujondzisi mun'we wa Nawu atatamuringa aku: “Mujondzisi, nitayendla yini kukuma vutomi lebzingaheliki?” 
Yesu aku ka yena: “Kutsaliwile yini Nawini? Ujondza yini kona?” 
Ahlamula aku: “‘Rhandza Yehovha Xikwembu xa wena, hi mbilu ya wena hinkwayu, ni moya wa wena hinkwawu, ni matimba ya wena hinkwawu, ni kuyanakanya ka wena hinkwaku.’ Nasvona: ‘Rhandza munhu kuloni kukota loko utirhandza.’” 
Yesu aku ka yena: “Uhlamule svona, yendla svosvo, utahanya.”
Kambe yena, hi kunavela kutiyendla lweyi alulameke, aku ka Yesu: “Munhu kuloni i mani xana?”
Kutani Yesu ahlamula, aku: “Munhu wokarhi aangirimela hi le Yerusalema, aya Yeriko, kutani awela mavokweni ya svigevenga, svimuhlivila xiyambalu, svimuba, kutani svisuka svifamba, svimusiya na ali kusuhi ni kufa. 
Kutani kotshuka kuhumelela Muprista, angirimela hi ndlela yoleyo; loko amuvona, apapalata. 
Kutafika Mulevhi kolaho, kutani loko amuvona, na yena apapalata.
Kambe Musamariya mun'we lweyi na yena aali riyendzweni, afika laha munhu lweyi angawa kona; loko amuvona, amutwela vusiwana,
ata kusuhi na yena, amuchela mafurha ni vhinyu timbangeni abohelela, amugadisa ka xifuyu lexi aafamba hi xona, amuyisa ndlwini ya vayendzi, kutani amuhlayisa kona. 
Nimixo ahumesa madenari mambirhi, anyika n'winyi wa yindlo, aku ka yena: ‘Muhlayise; hinkwasvu lesvi ungatasvihumesa kutlula male leyi, nitakutlhelisela svona, loko nivuya.’ 
Hi kuvona ka wena, xana i mani, ka lavanharhu lava, lweyi angava munhukulobze wa munhu lweyi aweleke mavokweni ya svigevenga xana?” 
Yena aku: “Hilweyi amuyendleleke timpsalu.” Yesu aku ka yena: “Famba, uyayendlisa svosvo na wena.”
Loko Yesu ali karhi ahundzela mahlweni ni vajondzisiwa, anghena xidoropanini xin'wana, kutani wansati lweyi avaku i Marta, amuyamukela njangwini wa yena.
Marta aali ni makwavu, lweyi avaku i Mariya, lweyi angatatshama milengeni ya Hosi, ayingisa marito ya yona.
Kambe Marta aakhomekile ngopfu hi mintirho yolungisela vapfhumba; hi loko ata ka Yesu, aku: “Hosi, xana ahi nchumu ka wena loko makwerhu anitshika nitirhela vapfumba nilinoxe ke? Mubzele anipfuna.”
Kambe Hosi yimuhlamula, yiku: “Marta, Marta, uvilela ni kutikarhata hi lesvotala; 
kasi xilo lexilavekaka ngopfu i xin'we ntsena, kutani Mariya atihlawulele kuyaveliwa lokunene, loku angatakala angatekeliwi kona.”
LUKA 11
Ta Yesu loko aakhongela ndhawini yokarhi; loko ahetile, mun'we wa vajondzisiwa va yena aku ka yena: “Hosi, hijondzise kukhongela, kufana na Yohani ajondziseke vajondzisiwa va yena.”
Kutani Yesu aku ka vona: Loko mikhongela, miku:“‘Tatana, vito ra wena arihlawuleke; akute kufuma ka wena;
uhinyika masiku hinkwawu svakuja sva hina sva siku rin'wana ni rin'wana;
hirivalele svijoho sva hina,hikuva na hina hirivalela mani na mani lweyi anga ni nandzu ka hina; ungahiyisi miringweni.’”
Atlhela aku ka vona: “I mani ka n'wina lweyi anga ni munghanu, kutani aya ka yena xikarhi ka vusiku, aku ka yena: 
‘Munghanu, nilombe svinkwa svinharhu hikuva munghanu mun'wana lweyi angariyendzweni afikile kola ka mina, kutani ni pfumala lesvi ningamufihlutaka ha svona.’ 
Kambe yena amuhlamula na alindlwini aku: ‘Unganikarhati, xipfalu xipfaliwile; mina ni vana va mina se hi le kuyetleleni anisvikoti kupfuka, nikunyika.’ 
Mina nili: Hambi loko angalavi kupfuka amunyika, hi mhaka ya vunghanu bza vona atakondza apfuka, amunyika hinkwasvu lesvi asvilavaka hikuva wa sindzisa.
Hikolaho-ke nili ka n'wina: Kombelani, mitanyikiwa; lavani, mitasvikuma; gongondzani, mitapfuleliwa,
hikuva mani na mani lweyi akombelaka, wanyikiwa; lweyi alavaka, wasvikuma; kutapfuleliwa lweyi agongondzaka.
I mani tatana lweyi xikarhi ka n'wina anganyikaka n'wana wa yena nyoka, loko akombela hlampfi ke? 
Ni loko akombela tandza, atamunyika ahume xana? 
Kutani-ke, lesvi n'wina minga vanhu vatihanyi, mitivaka kunyika vana va n'wina svilo lesvinene, xana Tatana wa letilweni angetlulisi ngopfu kunyika Moya Lowokwetsima ka lavakombelaka ka yena ke?”
Yesu aali kuhlongoleni ka dimoni leri ariyendle munhu kuva mbheveve; loko rihumile, munhu lweyi wa mbheveve avulavula, kutani xitshungu xihlamala. 
Van'we xikarhi ka vona vaku: “Ahlongola madimoni hi Belzebule, hosi ya madimoni.” 
Van'wana kambe vamuringa hi kumukombela xikombiso xo huma tilweni. 
Kambe yena, hi kutiva miyehleketo ya vona, aku ka vona: “Mfumu wun'wana ni wun'wana lowuyavanaka hi le xikarhi, wuhundzuka wa hava; yindlo yin'wana ni yin'wana leyitiyavanyisaka ha yoxe yitawa. 
Hikolaho loko Sathana na yena ayavana hi le xikarhi, mfumu wa yena wutatiyisa kuyini lesvi mivulaka lesvaku nihlongola madimoni hi Belzebule? 
Loko hakunene nihlongola madimoni hi Belzebule, vana va n'wina vamahlongola i mani xana? Hikolaho vatava vayavanyisi va n'wina. 
Kambe loko nihlongola madimoni hi matimba ya Xikwembu, svivula lesvaku Mfumu wa Xikwembu sewufikile ka n'wina. 
Loko nhenha ya matimba yihloma matlhari yirindza yindlo ya yona, svilo lesvi yisvifuweke svihlayisekile; 
kambe loko kuhumelela mun'wana lweyi ayitlulaka hi matimba kutani ayihlula, atayitekela matlhari ya yona hinkwawu lawa ayimatshemba, kutani atayavela vanhu lesvi asviphangeke.
Lweyi angayimiki na mina, alwa na mina; kutani lweyi angahlengeletiki na mina, wa hangalasa.
“Loko moya wa chaka wusukile ka munhu, wuya mananga kuyalava kohumula kona, loko wutsandzeka kukukuma, wuli: ‘Nitatlhelela ndlwini ya mina leyi nihumeke ka yona.’ 
Kutani loko wufika, wuyikuma yisviyeliwile, yilungisiwile. 
Hi loko wutlhela, wuya teka mimoya yin'wana ya ntlhanu ni yimbirhi leyobiha kutlula wona, kutani yinghena, yitshama ndlwini yoleyo, kutani matshamele yohetelela ya munhu lweyi matlula lawa yosungula hi kubiha.”
Loko Yesu ahavulavula timhaka toleto, wansati atlakusa rito ali xitshungwini, aku ka yena: “Kukatekile wansati lweyi akuvelekeke, ni kukunyan'wisa!” 
Yesu aku: “Kukatekile ngopfu lavayingisaka Rito ra Xikwembu, vava varihlayisa!”
Loko xitshungu xiya xiyandza, atlhela aku: “Rixaka leri ribihile, rikombela xikombiso, kambe ringakala ringanyikiwi xona, loko angali xikombiso xa Yona. 
Hikuva hilaha Yona angava xikombiso hakona ka Vaninivha, N'wana-wa-Munhu na yena atava xikombiso ka rixaka leri. 
Hi siku ra kuyavanyisa, hosi ya xisati ya le dzongeni yitapfuka kufeni svin'we ni vavanuna va rixaka leri, yivayavanyisa, hikuva yisukile makun'wini ya misava kutayingisa vutlhari bza Solomoni, kutani masvivo, lweyi anga kola i nkulu kutlula Solomoni. 
Hi siku ra kuyavanyisa, vavanuna va Ninivha vatahumelela svin'we ni rixaka leri, variyavanyisa, hikuva vahundzukile loko vakhongoteliwa hi Yona, kutani masvivo, lweyi anga kola i nkulu kutlula Yona.
“Aku na munhu lweyi alumekaka rivoni, ariveka laha kufihlekeke, kumbe kurikhubumeta hi xirhundzu; kambe ariveka henhla, lesvaku lavanghenaka vavona kuvonakala. 
Arivoni ra miri wa wena i tihlo; loko tihlo ra wena ritsakile, miri wa wena hinkwawu wu le kuvonakaleni; kambe loko ringali rinene, miri wa wena na wona wu le munyameni. 
Hikolaho tivonele lesvaku kuvonakala lokunga ka wena kungavi munyama.
Loko kunene miri wa wena hinkwawu wuli kuvonakaleni, kuli hava laha kunga munyama, miri hinkwawu wutavoningiwa, kukota loko rivoni rikuvoninga hi kuvoninga ka rona.”
Loko Yesu ahavulavula, Mufarisi mun'we amukombela kuyaja na yena; kutani Yesu anghena, atshama kujeni.
Kambe Mufarisi ahlamala loko avona lesvaku angarhanganga hi kuhlamba angasija. 
Kutani Hosi yiku ka yena: “N'wina Vafarisi, mihlampsa ndzheko ni nkambana handle, kasi ndzeni kutele hi makwanga ni lunya. 
Svihunguki ndzin'wina! Lweyi angayendla sva le handle, xana angayendlanga ni sva le ndzeni ke? 
Kambe nyikani svisiwana lesvinga ndzeni ka svibza, hi kona hinkwasvu svingatava svibasile ka n'wina.
“Yowee n'wina Vafarisi, hikuva mihumesa vukhume bza ximbowambowana, ni bza mbowa, ni bza matsavu hinkwawu, kasi ami na mhaka ni kululama ni rirhandzu ra Xikwembu! Amifanelile kuyendla svilo lesvi, na mingasiyi svin'wana.
“Yowee n'wina Vafarisi, hikuva mirhandza svitshamu sva le mahlweni masinagogeni, ni kuxewetiwa mintsendzeleni.
“Yowee n'wina, hikuva mifana ni masirha lawa mangavonakiki, lawa vanhu vamakandziyelaka na vangamativi.”
Kutani mun'we wa vajondzisi va Nawu ahlamula aku: “Mujondzisi, loko uvula svosvo, wahisandza na hina.” 
Kambe Yesu aku: “Yowee na n'wina vajondzisi va Nawu, hikuva mirhwexa vanhu mindzhwalu leyotika, kasi n'wina amikhumbi mindzhwalu yoleyo hi ritiho hambi rili rin'we.
“Yowee n'wina, hikuva miyaka masirha ya vaprofeta lavangadlayiwa hi vatatana wa n'wina.
Kasi mitimboni ta mintirho ya vatatana wa n'wina, miva miyiseketela, hikuva vona vadlayile vaprofeta, kutani n'wina miyaka masirha ya vaprofeta lavo. 
Hikolaho vutlhari bza Xikwembu bzivulile, bziku: ‘Nitava rhumela vaprofeta ni vapostola; vatadlaya van'we xikarhi ka vona, vaxanisa van'wana.’
Svivula lesvaku ngati ya vaprofeta hinkwavu leyihalatiweke kusukela loko misava yitumbuluka, yitatlhela yilaviwa ka rixaka leri,
kusungula hi ngati ya Abele, kuhetelela hi ngati ya Zakariya, lweyi angadlayiwa xikarhi ka alitari ni Tempele. Ina, namibzela nili: Yitalaviwa ka rixaka leri.
“Yowee n'wina vajondzisi va Nawu, hikuva mitekile khiya ra vutivi; kutani n'wina ha n'wexe aminghenanga, kambe n'wina misivelile lava avanghena.”
Loko ahuma kolaho, Vatsali ni Vafarisi vasungula kumupfukela svinene, vamuvutisela lesvotala, 
vamurhiya, na vanavela kumuphasa ka xin'we xa lesvi aatatshuka axivula.
LUKA 12
Hi nkarhi wolowo, loko vanhu vamadzanadzana vahlengeletana vakondza vakandziyelana, Yesu asungula kubzela vajondzisiwa va yena aku: “Tivoneleni ka comela ra Vafarisi, anga vukanganyisi;
hikuva aku na xilo lexifunengetiweke, lexingatakala xingafununguliwi, ni xilo xa xihundla, lexingatakala xingativiwi.
Hikolaho hinkwasvu lesvi misvivuleke munyameni, svitahumela kuvonakaleni; ni lesvi mingasvivulavula tindlwini hikuhlevetela, svitahuweleliwa svihlungweni sva tona.
“Namibzela n'wina minga vanghanu va mina nili: Mingatshukeni michava lavadlayaka miri, na valihava lesvi vangayengetaka vasviyendla kutlula svosvo. 
Nitamikomba lweyi mifanelaka kuchava yena; chavani lweyi anga ni matimba yaku, ndzhaku ka kudlaya, anga ni matimba yolovisa munhu, amuhoxa Tiheleni. Ina, nili ka n'wina: Yena yelweyo, muchaveni!
“Xana svindzingiri sva ntlhanu asvixaviwi hi tisente timbirhi ke? Kasi aku na xin'we xa svona lexirivaliweke mahlweni ka Xikwembu.
Hambi yili misisi ya tinhloko ta n'wina yihlayiwile hinkwayu. Mingachaveni, mitlula svindzingiri lesvotala hi risima.
“Namibzela lesvaku mani na mani lweyi anivulaka mahlweni ka vanhu, N'wana-wa-Munhu na yena atamuvula mahlweni ka tintsumi ta Xikwembu. 
Kambe lweyi aniyalaka mahlweni ka vanhu, atayaliwa mahlweni ka tintsumi ta Xikwembu.
“Mani na mani lweyi angatajohela N'wana-wa-Munhu hi kuvulavula rito rokarhi ntsena, atarivaleliwa, kambe lweyi asandzaka Moya Lowokwetsima angakala angarivaleliwi.
“Loko vamiyisa masinagogeni, ni ka tindhuna, ni ka tihosi, mingatshukeni mivilela miku: ‘Xana hitatihlamulela hi mukhuva wihi?’, kumbe: ‘hitavula yini ke?’ 
Hikuva Moya Lowokwetsima wutamijondzisa hi nkarhi wolowo lesvi mifanelaka kusvivula.”
Mun'we xikarhi ka xitshungu aku ka Yesu: “Mujondzisi, bzela makwerhu lesvaku hiyavelana rifuwo.” 
Kambe Yesu aku ka yena: “Wanuna ndziwena! Xana i mani lweyi anganiveka muyavanyisi kumbe muyaveli henhla ka n'wina ke?” 
Kutani aku ka vona: “Tlharihani mitivonela ka makwanga wahi ni wahi, hikuva vutomi bza munhu abzihumi ka svilo lesvi asvifuweke hambi loko svimutalele ngopfu.”
Kutani avabzela xifaniso aku: “Masimu ya munhu wa xipfundzi amapfunile svinene; 
kutani ayanakanya mbilwini ya yena aku: ‘Nitayendla yini xana, hikuva a ni na ndhawu laha ningahlengeletaka kona antshovelo wa mina?’ 
Kutani aku: ‘Nitayendla lesvi: Nitahahlula matshala ya mina, ni makulisa, kutani nitahlengeleta ntshovelo wa mina ni rifuwo ra mina hinkwaru kona; 
kutani nitabzela hika ra mina niku: Hika ra mina kateka, u ni svilo lesvotala, lesvihlengeleteliweke hi malembe layotala; wisa, uja, unwa, utsaka.’
Kambe Xikwembu xiku ka yena: ‘We xihunguki! Vusiku bzobzi, utatekeliwa moya wa wena; kutani lesvi usvilungiseke svitava sva mani xana?’”
Yesu aheta hi kuvula lesvi: “Svitano ni ka lweyi atihlengeletelaka xuma, kambe angafuwanga ka Xikwembu.”
Kutani Yesu aku ka vajondzisiwa: “Hikolaho ninge ka n'wina: Mingatshukeni mivilela hi sva vutomi bza n'wina lesvaku mitaja yini, hambi kuli kuvilela hi sva miri lesvaku mitayambala yini. 
Vutomi bzitlula svakuja, ni miri wutlula sviyambalu. 
Yanakanyani amaqhugwana: Amabzali, amatshoveli, ama na tshala kumbe xihlangala, hikuva Xikwembu xamaphamela. Kutani n'wina, mi ni risima rotlula ngopfu tinyanyana! 
Xana i mani ka n'wina lweyi angayengetelelaka xisungunhu xin'we ka xiyimu xa yena hi kuvilela ka yena ke? 
Lesvi ke, mitsandzeka kuyendla svilonyana sva svitsanana, mivilelela yini lesvi svin'wana?
Langutani hilaha sviluva svimilaka hakona: Asvitirhi, asviluki; kambe namibzela lesvaku hambi ali Solomoni vukosini bza yena hinkwabzu, angayambalanga tani hi xin'we xa svona. 
Kutani lesvi Xikwembu xiyambexaka hi ndlela leyi bzanyi lebzi bzingakona namuntlha nhoveni, kasi mundzuku bzitahoxiwa ndzilweni, xana axingemiyambexi kutlulisa svosvo, n'wina vanhu va kupfumela lokutsongo ke? 
Hikolaho mingavileleni hi lesvi mingataja svona, ni lesvi mingatanwa svona, na svona, mingakanakaneni; 
hikuva svilo svosvo hinkwasvu svilaviwa hi vamatiko; Tatana wa n'wina wa svitiva lesvaku masvipfumala. 
Kambe lavani ngopfungopfu Mfumu wa yena, kutani svilo lesvi mitayengeteleliwa svona.
“Ungachavi wena ntlhambinyana, hikuva Tatana wa n'wina atsakele kuminyika Mfumu.
Xavisani lesvi misvifuweke, minyika svisiwana; tiyendleleni minkwama leyingahlakaliki ni rifuwo leringaheliki matilweni, laha muyivi angatshineliki kusuhi nakona, ni laha tinsumba tingawonhiki kona; 
hikuva laha rifuwo ra n'wina ringa kona, hilaha timbilu ta n'wina tingatava kona na tona.
“Tshamani na mitikhamile svivunu ni tivoni ta n'wina na tilumekiwile, 
mifana ni vanhu lavalangutelaka n'winyi wa vona, siku leri avuyaka nkhubzeni wa vukati, lesvaku loko afika ni loko agongondza, vatahantlisa vamupfulela.
Kukatekile malandza lawa n'winyi wa wona angatamakuma na marindzile, siku leri avuyaka! Nitiyisile nili ka n'wina: Atatikhama, amatshamisisa kujeni, amaphamela.
Ni loko afika nivusiku ka murindzo wa vumbirhi kumbe wa vunharhu, kutani amakuma na mahitekise xisvosvo, malandza wolawo matava makatekile. 
Kambe tivani lesvaku: Loko n'winyi wa munti onge aativile nkarhi lowu muyivi angatata ha wona, ina angatshikanga yindlo ya yena yitlhanyiwa. 
Na n'wina, tshamani na mitilungisile, hikuva N'wana-wa-Munhu atata hi nkarhi lowu mingawu yehleketiki.”
Kolaho Petrosi aku ka yena: “Hosi, xana ukongoma hina hi xifaniso lexi, kumbe xana ukongoma vanhu hinkwavu ke?” 
Yesu ahlamula aku: “Xana i mani mulanguteli lweyi atshembekeke ni kululama, lweyi Hosi yimuvekeke lesvaku anyika svakuja svoringana ka vatirhi va yona?” 
Akatekile mutirhi lweyi angatakumiwa hi Hosi na ali karhi ayendla tano. 
Nitiyisile nili ka n'wina: Atavekiwa kuva mulanguteli wa svilo hinkwasvu sva n'winyi wa yena. 
Kambe loko mutirhi yelweyo ayehleketa mbilwini ya yena, aku: “N'winyi wa mina wahlwela kufika”, kutani asungula kuba vatirhikulobze vaxinuna ni vaxisati, aja, anwa, adakwa, 
n'winyi wa yena atavuya, hi siku leri mutirhi angamurindziki ha rona, nasvona hi nkarhi lowu angawutiviki. Kutani n'winyi wa mutirhi lweyi atamuba svinene, amucukumeta svin'we ni lavangatshembekangiki.
Mutirhi lweyi ativaka kurhandza ka n'winyi wa yena, kutani angalungisi nchumu, angayendli kurhandza ka n'winyi wa yena, atabiwa ngopfu; 
kambe lweyi angativiki kurhandza ka n'winyi wa yena, kutani atshuka ayendlile lesvifaneliwaka hi xikhatiso, atabiwa kutsongo. Mani na mani lweyi anyikiweke lesvotala, kutalaviwa lesvotala ka yena; ni lweyi atshembiweke ka lesvotala, kutalaveka lesvotala ngopfu ka yena.
“Nitile kutahoxa ndzilo laha misaveni, kutani anitarhandza ngopfu lesvaku wupfurha ni svosvi!” 
Kambe ni ni nkhuvulo lowu nifanelaka kukhuvuliwa ha wona, kutani ni le kukarhatekeni lokukulu, kukondza nkhuvulo lowu wuhetiseka.
Xana miyehleketa lesvaku nitisa kurhula la misaveni ke? Ahihim! Nili: Kungali kurhula kambe kuyavana. \
Hikuva kusukela svosvi vanhu va ntlhanu va njangu wun'we vatayavana, vanharhu vatalwa ni lavambirhi, lavambirhi valwa ni lavanharhu.
“Tatana atayavana ni n'wana wa yena wa xinuna,n'wana waxinuna ayavana ni tatana wa yena;mamana atayavana ni n'wana wa yena wa xisati,ni n'wana waxisati ayavana ni mamana wa yena;mamana wa nuna atayavana ni n'wingi wa yena,n'wingi ayavana ni mamana wa nuna.”
Kutani aku ka xitshungu: “Loko mivona refu rihuma mpelajambu, mihantla miku: ‘Mpfula yitana!’ Kutani sviva tano.
Ni loko moya wuhunga wuta hi le dzongeni, mili: ‘Kutahisa!’ Kutani sviva tano. 
Vakanganyisi ndzin'wina! Mitiva kuxiya matshamela ya tilo ni ya misava; xana hikolaho ka yini mingakoti kutwisisa nkarhi lowu minga ka wona ke?
“Hikolaho ka yini mingayanakanyi lesvilulameke hi n'wexe xana ke? 
Loko uya hosini ni nala wa wena, ringeta hi matimba hinkwawu kuheta mhaka na yena na mahali ndleleni; loko svingalitano, atakuyisa ka muyavanyisi, muyavanyisi yena akunyiketa ka phoyisa, kutani phoyisa rikunghenisa jele. 
Nili ka wena: Ungakala ungahumi kona, loko ungasihakela male hinkwayu.”
LUKA 13
Loko valikolaho, vanhu van'wana varungulela Yesu ta Vagalileya lava Pilato angapfanganyisa ngati ya vona ni timhamba ta vona.
Kutani Yesu avahlamula aku: “Xana miyehleketa lesvaku Vagalileya volavo avali vajohi kutlula Vagalileya van'wana hinkwavu, lesvi vangatwisiwa kuvaviseka lokotano ke?
Ahihim, kambe nili ka n'wina: Loko mingahundzuki, mitalovisa xisvosvo hinkwenu. 
Ni vanhu va khume ni ntlhanu ni vanharhu lava xihondzo xa Silowama xingavawela henhla, xivadlaya, xana miyehleketa lesvaku avali ni nandzu kutlula vayaki hinkwavu va Yerusalema ke?
Ahihim, kambe nili ka n'wina: Loko mingahundzuki mitalovisa xisvosvo hinkwenu.”
Atlhela avabzela xifaniso lexi aku: “Munhu wokarhi aali ni nkuwa lowusimekiweke nsin'wini ya yena ya mvhinya; ayalava mihandzu ka wona, kutani angayikumi.
Hi loko aku ka murimi: ‘Vona, sviyendla malembe manharhu na nili karhi nitatalava mihandzu nkuweni lowu, kutani ningayikumi. Wutseme! Wuwonhela yini misava xana?’
Kambe murimi amuhlamula aku: ‘Hosi, wutshike nan'waka ntsena, lesvaku nikuma nkarhi wa kuwurimela, ni wuchela ni vulongo; 
kumbexana lembe leritaka wutaveka mihandzu; loko svingalitano, utani rhuma niwutsema.’”
Yesu aajondzisa sinagogeni hi siku ra Savata. 
Akuli ni wansati kolaho lweyi aheteke malembe ya khume na ntlhanu na manharhu na akarhatiwa hi moya lowungamulimata miri; aakorhama kunene loko afamba, atsandzeka hambi kuli kuwololokanyana. 
Kutani loko Yesu amuvona, amuvitana aku: “Mamana, utshunxiwile kulimaleni ka wena.”
Hi loko atlhanteka mavoko ka yena, kutani hi nomo-lo awololoka, adzunisa Xikwembu.
Kambe murhangeli wa sinagoga ahlundzuka hi lesvi Yesu ahanyiseke munhu hi siku ra Savata, kutani atlakusa rito, aku ka xitshungu: “Ku ni masiku ya ntlhanu ni rin'we lawa mintirho yifanelaka kutirhiwa ha wona; tanani hi masiku wolawo kutahanyisiwa, kungali hi siku ra Savata.”
Kambe Hosi yimuhlamula yiku: “N'wina vakanganyisi, hi siku ra Savata, n'wina hinkwenu amichavi kutlhantla homu ya n'wina kumbe mbongolo ya n'wina, miya na yona matini. 
Kutani wansati lweyi, wa rixaka ra Abrahamu, lweyi abohiweke hi Sathana hi malembe ya khume ni ntlhanu ni manharhu, xana aangafanelanga kutshunxiwa kubohiweni loku hi siku ra Savata ke?” 
Marito lawa ya Yesu makhomise tingana ka valala va yena hinkwavu, kutani xitshungu hinkwaxu axitsakela mintirho hinkwayu leyosaseka leyi aayiyendla.
Yesu atlhela aku: “Xana Mfumu wa Xikwembu wufana ni yini? Nitawufanisa ni yini ke? 
Wufana ni mbewu ya sinapi leyi munhu angayiteka, ayayibzala nsin'wini ya yena; kutani yimila, yihundzuka nsinya, kutani tinyanyana tita, titayaka marhavini ya wona.”
Atlhela aku: “Xana Mfumu wa Xikwembu nitawufanisa ni yini? 
Wufana ni comela leri wansati angariteka, aripfuva ni mimpimo yinharhu ya mapa, svikondza svikukumuka hinkwasvu.”
Yesu aafamba hi madoropa ni svidoropana, ajondzisa, na akhome ndlela leyi yiyaka Yerusalema. 
Kutani mun'we aku ka yena: “Hosi, xana lavangataponisiwa, vatava vangatalanga ke?” Ahlamula aku ka vona: 
“Ringetani hi matimba kunghena hi nyangwa leyokhuma, hikuva namibzela lesvaku lavotala vatanavela kunghena, kambe vatatsandzeka.
Loko n'winyi wa munti apfuka, ayapfala nyangwa, n'wina mingayima le handle, mitasungula kugongondza, miku: ‘Hosi, hipfulele!’ Kambe atamihlamula aku: ‘Anitivi lesvaku mihuma kwihi.’
Kutani n'wina mitaku: ‘Ahitshama hija ni kunwa, na wena; ujondzisile mintsendzeleni ya svitaratu sva hina.’
Yena atayengeta amihlamula aku: ‘Anitivi lesvaku mihuma kwihi; sukani ka mina, n'wina hinkwenu lavayendlaka lesvingalulamangiki.’
Laho kutava ni minkosi ni kuketsela ka matinyo, loko mivona Abrahamu, na Izaki, na Yakobe na vatshamile Mfun'wini wa Xikwembu na vali ni vaprofeta hinkwavu, kasi n'wina micukumetiwile handle. 
Vatahuma vuxeni ni levupelajambu, n'walungwini ni ledzongeni, kutani vatatshama kujeni Mfun'wini wa Xikwembu.
Nakona, van'wana lava vanga va le ndzhaku, vatava va le mahlweni, ni van'wana va le mahlweni, vatava va le ndzhaku.”
Nkarhini wolowo kuta Vafarisi van'wana ka Yesu vaku: “Suka ufamba uya kun'wana, hikuva Heroda alava kukudlaya.” 
Yesu ahlamula aku ka vona: “Fambani, miyabzela khanga leriya miku: ‘Svitive lesvaku, nihlongola madimoni ni kuhanyisa vanhu namuntlha ni mundzuku, kutani hi siku ra vunharhu nitaheta ntirho wa mina.’ 
Kambe nifanele kufamba namuntlha, ni mundzuku, ni mundlwana, hikuva asviyendleki lesvaku muprofeta adlawela handle ka doropa ra Yerusalema.
“Yerusalema, Yerusalema, wena lweyi udlayaka vaprofeta, lweyi ukhandlaka hi maribze lavarhumiweke ka wena; i kangani na navelile kuhlengeleta vana va wena, kukotisa huku loko yihlengeleta sviciwana sva yona hansi ka timpapa ta yona, kambe awusvilavanga. 
Vonani, munti wa n'wina wutasala na wungali na nchumu; nasvona namibzela lesvaku amingahanivoni, kukondza kufika siku leri mingataku: ‘Akudzunisiwe lweyi ata ka hi vito ra Hosi.’”
LUKA 14
Hi siku ra Savata, Yesu anghena ndlwini ya nkulukumba mun'we wa Vafarisi, kuyaja svakuja kona. Vanhu avamuxiyaxiya svinene.
Kutani munhu wovabza hi xitsamba, aali kona kolaho.
Yesu avutisa vajondzisi va Nawu ni Vafarisi aku: “Xana svapfumeleliwa kuhanyisa munhu hi siku ra Savata, kumbe asvipfumeleliwi ke?” 
Vona vamiyela. Hi loko Yesu ateka muvabzi, amuhanyisa, kutani amutshika afamba. 
Kutani aku ka vona: “Xana i mani ka n'wina lweyi angatakala angahantlisi kuhumesa n'wana wa yena  kumbe homu ya yena xihlobzeni xa mati, loko sviwele kona hi siku ra Savata ke?”
Kutani vatsandzeka kuhlamula marito lawa.
Loko Yesu avona hilaha lavarhambiweke nkhubzeni vatihlawulelaka hakona svitshamu sva le mahlweni, avajondzisa hi xifaniso lexinge: 
“Loko munhu akurhamba nkhubzeni wa muchado, ungayi uyatshamisa xitshan'wini xa le mahlweni; hikuva svingahumelela lesvaku mun'wana lweyi akutlulaka hi kuchaviseka arhambiwile na yena hi n'winyi wa muchado; 
kutani lweyi angamirhamba hi vumbirhi bza n'wina, atata, aku ka wena: ‘Nyisela lweyi;’ Kutani utayatshama na uli ni tingana xitshan'wini xa le ndzhaku. 
Kambe loko urhambiwile, yana uyatshamisa xitshan'wini xa le ndzhaku, lesvaku loko kuta lweyi akurhambeke, ataku ka wena: ‘Nakulorhi, tshinela halenu henhla.’ Hi mukhuva wolowo, utadzunisiwa mahlweni ka hinkwavu lavatshameke svakujeni svin'we na wena.
Hakunene mani na mani lweyi atikulisaka, atatsongahatiwa; kambe lweyi atitsongahataka atakulisiwa.”
Kutani aku ka lweyi amurhambeke: “Loko uyendla nkhuvu wa xifihlulo kumbe wa xilalelo, ungarhambi vanghanu va wena, kumbe vamakwenu, kumbe maxaka ya wena, kumbe svipfundzi lesvi ugamakaneke na svona ntsena, hikuva na vona vatakurhamba, kutani svihundzuka xikhenso ka wena.
Kambe loko uyendla nkhuvu, rhamba svisiwana, ni svilima, ni lava vakhutaka, ni svifamahlo;
utakateka, hikuva ava na sva kukutlhelisela vakukhensa ha svona, kutani hi siku ra kupfuka ka lavolulama utatlheliseliwa svona.”
Loko mun'we wa lavatshameke svakujeni, atwa timhaka toleto, aku ka Yesu: “Kukatekile lweyi angataja svakuja Mfun'wini wa Xikwembu!”
Kambe Yesu aku ka yena: “Munhu wokarhi atshama ayendla nkhuvu lowukulu wa svakuja, arhamba vanhu lavotala ka wona.
Kutani hi nkarhi wa kuja arhuma mutirhi wa yena kuyativisa lavarhambiweke aku: ‘Tanani, svilo hinkwasvu svilungisiwile.’ 
Kambe hinkwavu vava nomo wun'we kutitsetsa. Lweyi wosungula aku ka mutirhi: ‘Nixavile nsimu, kutani nifanele kuyayivona; nikombela lesvaku uyavabzela vanirivalela.’ 
Mun'wana aku: ‘Nixavile khume ra tinkavi, kutani niyakutiringeteni; nikombela lesvaku uyavabzela vanirivalela.’ 
Mun'wana aku: ‘Naha kuteka nsati, hi kolaho anikoti kuta.’ 
Mutirhi atlhela ayativisa n'winyi wa yena timhaka toleto. Hi loko n'winyi wa munti akariha, aku ka mutirhi wa yena: ‘Hantlisa ufamba, uya svitaratwini, ni le svindlelanini sva doropa, utisa halenu svisiwana, ni svilima, ni svifamahlo, ni lava vakhutaka.’
Kutani mutirhi aku: ‘Hosi, kuyendliwile hilaha uleriseke hakona, kambe ndhawu yahali kona.’ 
Kutani n'winyi aku ka mutirhi: ‘Yana tindleleni, urhendzeleka ni lomu kubiyiweke hi rithangu, usindzisa vanhu kunghena lesvaku yindlo ya mina yitala. 
Hikuva nili ka n'wina: Aku na munhu ni mun'we wa lavarhambiweke lweyi angatanampsa svakuja sva nkhuvu wa mina.’”
Xitshungu lexikulu axifamba na yena, kutani ahundzukula axilanguta, aku: 
“Loko mun'wana ata ka mina, kambe anga ni rhandzi kutlula tatana wa yena, ni mamana wa yena, ni nsati wa yena, ni vana, ni makwavu, hambi bzili vutomi bza yena, angakala angavi mujondzisiwa wa mina. 
Kutani lweyi angarhwaliki xihambanu xa yena anilandza, angesvikoti kuva mujondzisiwa wa mina.
“Xana i mani xikarhi ka n'wina lweyi angarhangiki hi kutshama hansi loko alava kuyaka xihondzo, akonta lesvi angatahumesa svona, kuvona kumbe male ya yena yitaringana kuheta ntirho ke? 
Loko angayendlanga svosvo, atayaka masungulu ntsena, kutani sviyamutsandza kuheta; hinkwavu lavangatasvivona vatasungula kumuhleka, vaku: 
‘Munhu lweyi asungulile kuyaka, kambe atsandzekile kuheta.’
“Kumbe hi yihi hosi leyihumaka yiya nyimpini kuyalwa ni hosi yin'wana, na yingarhanganga hi kutshama hansi, yivona lesvaku, xana masochwa ya yona ya khume wa makhulu (10 000) mangayalwa ni hosi leyi yitaka na yili ni masochwa ya makume mambirhi ya makhulu (20 000) ke?
Loko masochwa ya yona mangaringani, yitarhuma madoda ya yona kuyakombela matshamela ya kurhula ka nala wa yona na ahalikule. 
Kutani-ke mani na mani xikarhi ka n'wina lweyi angatshikiki lesvi anga na svona, angakala angakoti kuva mujondzisiwa wa mina.
“Munyu i xilo lexonandziha, kambe loko wupshama, wutalungiwa hi yini ke? 
Awahapfuni nchumu, hambi kunonisa misava, kumbe kuhundzuka xiturumu; wucukumetiwa handle. Lweyi anga ni tindleve ta kuyingisa, aayingise!”
LUKA 15
Kutani varhesisi ni vajohi hinkwavu vamutshinelela kutamuyingisa. 
Kambe Vafarisi ni Vatsali van'unun'uta vaku: “Munhu lweyi ayamukela vajohi, aja na vona.” 
Hi loko avabzela xifaniso lexi: 
“Loko mun'we wa n'wina ali ni dzana (100) ra tinyempfu, kutani alahlekeliwa hi yin'we ya tona, xana angakala angasiyi leti ta ntlhanu ni mune wa makume ni ntlhanu ni mune (99) nhoveni, ayalava leyilahlekeke, akondza ayikuma ke? 
Kutaku loko ayikumile, ayitlakula, ayipakatsa na atsakile. 
Loko afika kaya, arhamba vanghanu ni vayakelani, aku ka vona ‘Ahitsakeni svin'we, hikuva nikumile nyempfu ya mina leyi ayilahlekile.’
Namibzela lesvaku hi mukhuva wolowo, kutava ni kutsaka tilweni hikolaho ka mujohi alimun'we lweyi ahundzukaka, kutlula kutsaka lokungatava kona hikolaho ka lavalulameke va ntlhanu ni mune wa makume ni ntlhanu ni mune (99) lavangavileliki kuhundzuka.
“Loko wansati ali ni khume ra tidrakma, kutani alahlekeliwa hi yin'we ntsena, xana angakala angalumeki rivoni, asviyela yindlo, alavisisa svinene akondza ayikuma ke? 
Kutaku loko ayikumile, arhamba vanghanu ni vayakelani va yena, aku ka vona: ‘Ahitsakeni svin'we, hikuva nikumile cheleni ra mina, leri arilahlekile.’ 
Namibzela lesvaku, hi mukhuva wolowo, tintsumi ta Xikwembu tatsaka svinene loko mujohi hambi alimun'we ahundzuka.”
Yesu atlhela aku: “Akuli ni munhu mun'we lweyi aali ni vana vambirhi vaxinuna;
lweyi wantsongo aku ka tatana wa yena: ‘Tatana, ninyike xiyenge xa rifuwo leringa ra mina.’ Kutani tatana wa vona avayavela rifuwo ra yena.
Kuteloko kuhundzile masiku mangali mangani, n'wana lweyi wantsongo ahlengeleta hinkwasvu, afamba aya tikweni ra le kule, ayahangalasa rifuwo ra yena hinkwaru. 
Loko ajile hinkwasvu, kuva ni ndlala leyikulu tikweni lero, kutani asungula kupfumala.
Kutani afamba ayanamarhela munhu wa tiko rolero; munhu yelweyo amurhuma masin'wini ya yena kuyarisa makhumba.
Kutani aanavela kuxurha hi matluka lawa majiwaka hi makhumba, hikuva akungali na munhu lweyi amunyikaka nchumu.
“Hi loko atiyehleketa, aku: ‘Svitirhi lesvotala ngopfu sviko na ka tatana, lesvijaka svixurha; kasi mina halenu nafa hi ndlala. 
Nitapfuka, ni ya ka tatana, nitafika niku ka yena: Tatana, nijohele Tilo na wena,
asvahanifaneli kuvuliwa n'wana wa wena; niyendle tani hi mun'we wa svitirhi sva wena.’ 
Kutani apfuka, aya ka tatana wa yena.“Loko ahali kule, tatana wa yena amuvona, amutwela vusiwana; kutani atsutsuma, ayamuvukarha, amun'qunta. 
Kutani n'wana aku ka yena: ‘Tatana, ni johele Tilo na wena, asvahanifaneli kuvuliwa n'wana wa wena.’ 
Kambe tatana wa yena aku ka vatirhi va yena: ‘Hantlisani mitisa xiyambalu lexinene ka hinkwasvu, mimuyambexa ringi ritihweni ra yena ni masandhazi mikondzweni ya yena. 
Nasvona tisani rhole lerinoneke, miritlhava, hija, hitsaka; 
hikuva n'wana lweyi wa mina aafile, kambe svosvi wahanya; aalahlekile, kambe svosvi akumiwile.’ Kutani vasungula kutsaka.
“Kambe n'wana wa yena lwenkulu aali masin'wini; loko avuya afika kusuhi ni munti, atwa kuyimbelela ni kucina. 
Avitana mun'we wa malandza, amuvutisa aku: ‘Kuyendleka yini xana?’
Yelweyo amuhlamula aku: ‘Makwenu avuyile, kutani tatana wa wena atlhavile rhole lerinoneke, hikuva amukumile na ahahanya.’ 
Kambe n'wana lwenkulu akariha, ayala kunghena. 
Yena ahlamula aku ka tatana wa yena: ‘Vona, nikutirhelile malembe layotala ngopfu, ningatluli ni xin'we xa svileriso sva wena, kambe kuhava siku ni rin'we leri utshamaka uninyika ximbutana lesvaku nitsaka ni vanghanu va mina.
Kasi n'wana wa wena lweyi, ajile rifuwo ra wena hinkwaru ni tinghwavana, kutani loko avuya, umutlhavela rhole ra kunona!’ 
Kambe tatana wa yena aku ka yena: ‘N'wananga, utshama na mina masiku hinkwawu; hinkwasvu lesvinga sva mina, i sva wena; 
kambe hifanela kutsaka, hiba minkulungwana, hikuva makwenu lweyi aafile, svosvi wahanya; aalahlekile, svosvi akumiwile.’”
LUKA 16
Yesu aku ka vajondzisiwa va yena: “Akuli ni xipfundzi lexi axili ni mulanguteli. Kutani mulanguteli lweyi, vanhu avahamba vamuhleva ka n'winyi wa yena, vaku: ‘Ahangalasa rifuwo ra wena.’
Xipfundzi ximuvitana xiku ka yena: ‘Timhaka ta wena leti nititwaka hitihi ke? Nyika marungula ya vulanguteli bza wena, hikuva awungahapfumeleliwi kuva mulanguteli.’ 
Yena ayanakanya mbilwini ya yena, aku: ‘Nitayendla yini, lesvi n'winyi wa mina anitekelaka vulanguteli bza mina? Kurima, aninantamu. Kukombela, svikhomisa tingana. 
Haa! Nasvitiva lesvi ningatayendla svona, lesvaku vanhu vaniyamukela makaya ka vona, loko nitava nitekeliwile vulanguteli bza mina.’
Kutani avitana, ha mun'we mun'we, ka lava avali ni milandzu ka n'winyi wa yena; ka lweyi worhanga aku: ‘Nandzu lowu unga na wona ka n'winyi wa mina i wa mpimo muni xana?’ 
Yelweyo aku: ‘I dzana ra mimpimo ya mafurha.’ Mulanguteli aku ka yena: ‘Teka papela ra wena ra nandzu, utshama hansi, uhantla utsala ntlhanu wa makume.’
Ka mun'wana aku: ‘Wena ke, nandzu wa wena i wa mpimo muni ke?’ Yena aku: ‘I dzana ra mimpimo ya mavele.’ Kutani aku ka yena ‘Teka papela ra wena, utsala ntlhanu wa makume ni makume manharhu (80).’
Kutani n'winyi adzunisa mulanguteli wokala angatshembekanga, hikuva aayendlile hi vutlhari.” Yesu atlhela aku: “Vanhu va misava leyi vatlharihile kutirhisaneni ni va ka vona kutlula vanhu vakuvonakala.
“Hikolaho-ke nili ka n'wina: Tiyendleleni maxaka hi rifuwo ra misava leyi, lesvaku loko mitshuka mipfumalile, vamiyamukela minchancheni leyi yingaliki na kuhela. 
Lweyi atshembekeke ka lesvitsongo, ni ka lesvikulu atatshembeka; lweyi angatshembekangiki ka lesvitsongo, ni ka lesvikulu angakala angatshembeki. 
Kutani loko mingatshembekanga ka rifuwo ra laha misaveni leyi, i mani lweyi angatamitshemba ka rifuwo ra ntiyiso xana? 
Nasvona loko mingavanga lavotshembeka ka svilo sva van'wana, i mani lweyi angataminyika lesvinga sva n'wina xana?
“Aku na mutirhi lweyi angakotaka kutirhela tihosi timbirhi, hikuva atavenga yin'we, arhandza leyin'wana; kumbe atanamarhela yin'we afularhela leyin'wana. Mingekoti kutirhela Xikwembu na Mamona.”
Vafarisi, vanga vanhu va makwanga ni male, avatwa timhaka toleto hinkwatu, kutani vamusola. 
Yena aku ka vona: “Loko mili n'wina, mitiyendla lavalulameke mahlweni ka vanhu; kambe Xikwembu xitiva timbilu ta n'wina; hikuva lesvi vanhu vasvitekaka svili sva le henhla, mahlweni ka Xikwembu ahi nchumu.
“Nawu ni Vaprofeta hi svona lesvi asvitirha kufika loko Yohani Mukhuvuli ahumelela; kusukela nkarhini wolowo, Evhangeli ya Mfumu wa Xikwembu yikarhi yivuliwa, kutani mun'wana ni mun'wana anghena ka wona hi kutirhisa matimba.
“Tilo ni misava svinganyamalala hi kuvevuka, kutlula kususa xindzhatana xin'we ntsena Nawini.
“Mani na mani lweyi atshikaka nsati wa yena, atlhela ateka mun'wana, wawosva; nasvona lweyi atekaka lweyi atshikiweke hi nuna wa yena, wawosva.
“Akuli ni mufuwi lweyi aayambala xiyambalu xophatima xa xivunguvungu ni xa ntsembzana, atshama kutsakeni atiphina hi masiku hinkwawu. 
Nasvona, akuli ni xisiwana xa xikombeli lexi avaku i Lazaru; axiyambala kutani xitatavekiwa nyangweni wa xipfundzi. Axitele hi svilondza. 
Axinavela kuxurha hi matlhantlha lawa mawaka hi le mezeni wa xipfundzi; timbzana na tona atita, titaxinampsela svilondza. 
Siku rin'wana xikombeli lexiya xifa, kutani tintsumi tixirhwala tixiyisa xifuveni xa Abrahamu. Mufuwi na yena afa, alahliwa sirheni.
“Loko ali hadesi, ali karhi axaniseka, atlakusa mahlo, avona Abrahamu hi le kule, na Lazaru xifuveni xa yena.
Kutani ahuwelela aku: ‘Tatana Abrahamu, nitwele vusiwana, rhuma Lazaru lesvaku apeta xintihwana xa yena matini, atitimeta ririmi ra mina, hikuva nivaviseka ngopfu malangavini lawa!’ 
Kambe Abrahamu aku: ‘N'wananga, tsundzuka lesvaku ukumile rifuwo vuton'wini bza wena, kasi Lazaru yena aavaviseka nkarhini wolowo; kambe svosvi wa chaveleliwa halenu, kasi wena utwisiwa kuvaviseka.
Handle ka lesvi hinkwasvu, ku ni khele lerikulu rokala makumu, leriyahlameke xikarhi ka hina na n'wina, lesvaku lavanavelaka kusuka halenu, vata koseyo ka n'wina vangasvikoti; na vona lavanga koseyo ka n'wina loko vanavela kuta halenu, vatsandzeka.’
“Kutani aku: ‘Tatana, nakukhongela lesvaku urhuma Lazaru aya muntini wa tatana, 
hikuva ni ni vamakwerhu va ntlhanu. Ataya valaya, lesvaku vangatshuki vata na vona ndhawini leyi ya kuxaniseka.’
Abrahamu aku ka yena: ‘Vana Moxe ni Vaprofeta, avayingise vona!’ 
Mufuwi aku: ‘Ahihim, tatana Abrahamu, kambe loko mun'we wa lavafeke atlhelela ka vona, avatahundzuka.’ 
1Abrahamu aku ka yena: ‘Loko vangayingisi Moxe ni Vaprofeta, vangakala vangakholwi, hambi loko mun'we wa vafi apfuka.’”
LUKA 17
Yesu aku ka vajondzisiwa va yena: “Loko svili svikhunguvanyiso asvingapfumaleki, kambe yowee ka lweyi svikhunguvanyiso svihumelelaka hikolaho ka yena. 
Svingava svinene loko ribze ra kusila ringaboheleliwa nhan'wini ya yena ahoxiwa lwandle, handle ka kuva akhunguvanyisa mun'we wa lavatsongo.
Tivoneleni ke!“Loko makwenu ajohile, mutshinye; loko atisola, murivalele.
Ni loko akujohela ka ntlhanu ni kambirhi hi siku rin'we, kutani ata ka wena ka ntlhanu ni kambirhi, aku: ‘Natisola’, murivalele.”
Vapostola vaku ka Hosi: “Hiyengetele kupfumela.” 
Hosi yiku: “Loko mili ni kupfumela loku kuringanaka ni ndzoho ya sinapi, amitaku ka nsinya wa svintimana: mora lowu: ‘Tisimule, uyatisimeka lwandle!’ Kutani awutamiyingisa.
“Mun'we wa n'wina angava ni mutirhi lweyi amurimelaka masimu, kumbe lweyi amuriselaka svifuyu. Loko mutirhi lweyi avuya hi le masin'wini, xana n'winyi wa yena ataku ka yena: ‘Hantlisa uta halenu, utatshama kujeni,’ xana? 
Nikutsongo! Kambe ataku ka yena: ‘Nilungisele svakuja, kutani utikhama, unitirhela loko nija, ni nwa; ndzhaku ka svona, na wena utaja, unwa!’ 
Xana mutirhi lweyi, atakhensiwa loko ayendlile lesvi angalerisiwa svona ke? Ahihim! 
Hi mukhuva wolowo, na n'wina, loko mihetile hinkwasvu lesvi milerisiweke svona, vulani miku: ‘Hi malandza lamangafaneliwiki hi kukhensiwa, hiyendlile ntsena lesvi ahifanela kusviyendla.’”
Loko Yesu ali karhi akongoma Yerusalema, alulama ni ndzelekano wa matiko ya Samariya na Galileya.
Aalikarhi anghena xidoropanini xin'we loko va nhlokonho va khume vahlangana na yena. Avanyimile kulenyana, 
kutani vahuwelela, vaku: “Yesu, Mujondzisi, hitwele vusiwana!” 
Loko Yesu avavona, aku ka vona: “Fambani, miyatikomba ka vaprista.” Kakuloko vahaya kona, vabasisiwa. 
Mun'we wa vona, loko avona lesvaku ahanyisiwile, atlhelela ndzhaku na ali karhi adzunisa Xikwembu hi rito leritlakukeke. 
Kutani atiwisa hi mombo milengeni ya Yesu, amutlangela. Munhu yelweyo aali Musamariya. 
Hi loko Yesu avutisa aku: “Xana avabasisiwanga na vali khume ke?
Lava va ntlhanu ni mune vakwihi xana? Xana akukumekanga van'wana lavangatlhelela ndzhaku kutadzunisa Xikwembu, handle ka munhu lweyi wa rixaka rin'wana ke?” 
Kutani aku ka yena: “Pfuka, uyima, utifambela, kupfumela ka wena kukuhanyisile.”
Vafarisi vavutisa Yesu, vaku: “Xana Mfumu wa Xikwembu wutata rini ke?” Kutani avahlamula aku: “Mfumu wa Xikwembu awuhumeleli wulikarhi wuvoniwa hi mahlo; 
1akungavuliwi lesvaku: ‘Vonani, hi wolowo!’ Kumbe: ‘Hi lowuya!’ Hikuva Mfumu wa Xikwembu wu kona xikarhi ka n'wina.”
Atlhela aku ka vajondzisiwa: “Kutata masiku lawa mingatanavela kuvona rin'we ntsena ra masiku ya N'wana-wa-Munhu, kambe amingarivoni. 
Vataku ka n'wina: ‘Langutani lahaya!’ Kumbe: ‘Langutani halenu!’ Kambe mingatshukeni miya kona, mingatsutsumeleni kona. 
Hikuva kukotisa rihati loko rihatima, rivoninga kusukela tlhelweni rin'we ra tilo kuyafika ka lerin'wana, N'wana-wa-Munhu atayendlisa svosvo hi siku ra yena. 
Kambe kusunguleni afanele kutwisiwa kuvaviseka lokukulu, anyenyiwa hi va nguva leyi.
“Hilaha svilo svihumeleleke hakona masikwini ya Nowa, svitahumelelisa xisvosvo masikwini ya N'wana-wa-Munhu. 
Avaja, vanwa, vachada ni kuchadisiwa, kukondza kufika siku leri Nowa angheneke ngalaweni ha rona, kutani ndhambhi yifika, yivalovisa hinkwavu.
Nasvona svihumelelise xisvosvo masikwini ya Loti; avaja, vanwa, vaxava ni kuxavisa, vabzala, vayaka tiyindlo; 
kambe siku leri Loti ahumeke Sodoma ha rona, ndzilo ni xivavula sviwa hi le tilweni, svivalovisa hinkwavu. 
Svitava tano hi siku leri N'wana-wa-Munhu angatahumelela ha rona.
“Hi siku lero, lweyi angahenhla ka yindlo, na nhundzu ya yena yili ndlwini, angatshuki axika, ayayiteka; ni lweyi anga masin'wini angatshuki avuyela kaya. 
Tsundzukani ta nsati wa Loti. 
Mani na mani lweyi angatalava kutihlayisela vutomi bza yena, atalahlekeliwa hi bzona; kambe mani na mani lweyi alahlekeliwaka hi vutomi bza yena, atabziponisa. 
Namibzela, nili: Hi vusiku bzakona, ka vanhu vambirhi lavangatava vayetlelile ndhawini yin'we, kutatekiwa mun'we, mun'wana asiyiwa.
Ka vavasati vambirhi lavangatava na vasila svin'we, kutatekiwa mun'we, mun'wana asiyiwa. 
Ka vanhu vambirhi lavangatava masin'wini, kutatekiwa mun'we, mun'wana asiyiwa.]” 
Kutani va muvutisa vaku: “Hosi, svitava kwihi ke?” Akuka vona: “Laha ntsumbu wunga kona, hilaha makoti mangatahlengeletana kona.”
LUKA 18
Yesu abzela vajondzisiwa xifaniso, kukomba lesvaku vanhu vafanele kukhongela minkarhi hinkwayu, vangakarhali,
aku: “Doropeni rokarhi akuli ni muyavanyisi lweyi aangachavi Xikwembu hambi vanhu, aangavaxiximi. 
Doropeni rolero, akuli ni mufelakazi lweyi angaya ka yena, aku: ‘Tsema mhaka xikarhi ka mina ni nala wa mina.’
Svitekile nkarhi lowoleha na yena ahayala. Kambe ndzhaku atiyanakanya, aku: ‘Hambi loko ningachavi Xikwembu, ningaxiximi vanhu,
lesvi mufelakazi lweyi anikarhataka, nitamutsemela mhaka ya yena, lesvaku angatshameli kunipandzisa nhloko.’”
Kutani Hosi yiku: “Yingisani lesvivuliwaka hi muyavanyisi lweyi wokala angatshembekanga. 
Ina-ka, xana Xikwembu axingayendli vuyavanyisi lebzinene ka vahlawuliwa va xona, ni kuvalehisela mbilu, vona lavahuwelelaka ka xona vusiku ni nhlekanhi, hambi xihlwela ke? 
Nili ka n'wina: Xitahantlisa kuvatsemela mhaka ya vona. Kambe loko N'wana-wa-Munhu ata, xana atakuma kupfumela kuli kona misaveni ke?”
Yesu atlhela avulavula ni van'we lavatitshembaka lesvaku valulamile kasi vasandza van'wana, avabzela xifaniso lexi: 
“Vanhu vambirhi avatlhantukelile Tempeleni kuyakhongela; mun'we aali Mufarisi, mun'wana aali muhakelisi wa rhesa. 
Mufarisi ayima, akhongelisa lesvi mbilwini ya yena: ‘Xikwembu, nakukhensa lesvi ningafaniki ni vanhu van'wana, lavanga ni makwanga, lavangatshembekangiki, lavawosvaka, ni lesvi ningafaniki ni murhesisi lweyi. 
Nititsona svakuja kambirhi hi vhiki, nihumesa vukhume bza hinkwasvu lesvi ni svikumaka.’
Muhakelisi wa rhesa yena aanyime hi le kule, achava ni kutlakusa mahlo alanguta tilweni, kambe aakomba kuvaviseka, aku: ‘Xikwembu, nitwele vusiwana, mina ninga mujohi.’
“Nili ka n'wina: Murhesisi lweyi atlhelele kaya ka yena na ahlayiwile lweyi alulameke kutlula Mufarisi; hikuva mani na mani lweyi atikulisaka, atatsongahatiwa, ni lweyi atitsongahataka atakulisiwa.”
Kutani vanhu van'wana vatisa vana lavatsongo ka Yesu lesvaku avakhumba; loko vajondzisiwa vasvivona, vasola vanhu lava. 
Kambe Yesu avitana vatsongwana, kutani aku ka vajondzisiwa: “Tshikani vatsongwana vata ka mina, mingatshukeni miva sivela, hikuva Mfumu wa Xikwembu i wa lavafanaka na vona. 
Nitiyisile nili ka n'wina: Lweyi angayamukeliki Mfumu wa Xikwembu tani hi ntsongwana, angakala angangheni ka wona.”
Kutani yin'wana ya tindhuna yimuvutisa, yiku: “Mujondzisi lwenene, xana ningayendla yini kukuma vutomi lebzingaheliki ke?” 
Yesu aku ka yena: “Univulela yini lwenene xana? Aku na lwenene, loko xingali Xikwembu ntsena.
Wena utiva Milawu leyi yinge: ‘Ungatshuki uwosva; ungatshuki udlaya; ungatshuki uyiva; ungatshuki uveka vumboni bzohemba; uva ni xichavu ka tatana wa wena ni ka mamana wa wena.’” 
Yena aku: “Nihlayisile hinkwasvu lesvi kusukela vumpsheni bza mina.” 
Loko Yesu atwa svosvo, aku ka yena: “Wahapfumala xilo xin'we: Xavisa hinkwasvu lesvi unga na svona, uyavela svisiwana, hi kona ungatava ni rifuwo matilweni; kutani uta, unilandza.” 
Loko munhu lwiya atwa svosvo, atlhaveka ngopfu, hikuva aali munhu wa rifuwo lerikulu. 
Kutani Yesu amulanguta, aku: “Svanonon'hwa ngopfu ka lavanga ni rifuwo kunghena Mfun'wini wa Xikwembu. 
Hikuva svingawolovela kamela kunghena hi mbhovo ya nayethi kutlula kuva mufuwi anghena Mfun'wini wa Xikwembu.” 
ava vatwaka marito lawa, vaku: “Loko svilitano kungapona mani ke?”
Yesu aku: “Lesvi tsandzaka vanhu asvitsandzi Xikwembu.”
Hi loko Petrosi aku: “Wasvivo, hitshikile svilo sva hina, hikulandza.” 
Yena aku ka vona: “Nitiyisile nili ka n'wina: Mani na mani lweyi atshikeke munti wa yena, kumbe nsati, kumbe vamakwavu, kumbe vapsali, kumbe vana, hikolaho ka Mfumu wa Xikwembu,
atakuma lesvotala kutlula svosvo minkarhini ya svosvi, kutani minkarhini leyitaka, atakuma vutomi lebzingaheliki.”
Yesu avitana lava va khume ni vambirhi hi tlhelo, kutani avabzela lesvi: “Vonani, hitlhantukela Yerusalema kutani hinkwasvu lesvitsaliweke hi vaprofeta henhla ka N'wana-wa-Munhu svitahetiseka.
Hikuva atanyiketiwa ka vamatiko; vatatlanga hi yena, arhuketeliwa, apshiteliwa marhi;
kutani loko vamubile hi tinhonga, vatamudlaya; kambe atapfuka kufeni hi siku ra vunharhu.” 
ambe vona avatwisisanga nchumu timhakeni toleto; rito leri arivatumbelelile, kutani avasvitwisisanga lesvi Yesu aavula svona.
Loko Yesu afikile kusuhi na Yeriko, ndhawini yoleyo, akuli ni munhu wa xifamahlo, atshamile kusuhi ni ndlela. Aali karhi akombela.
Loko atwa xitshungu lexi xihundzaka, avutisa, aku: “Kuhumelela yini xana?”
Vamubzela vaku: “I Yesu wa Nazareta lweyi ahundzaka.”
Kutani ahuwelela aku: “Yesu, n'wana Davhida, nitwele vusiwana!” 
Kutani lavarhangeke mahlweni vamutshinya, akuva amiyela; kambe yena atlhela ahuwelela hi matimba, aku: “N'wana Davhida, nitwele vusiwana!” 
Hi loko Yesu ayima, alerisa lesvaku lweyi wa xifamahlo atisiwa ka yena; loko afikile kusuhi, Yesu amuvutisa aku:
“Xana ulava lesvaku ni kuyendlela yini ke?” Yena aku: “Hosi, ninavela kutlhela nivona!”
Yesu aku ka yena: “Tlhela uvona! Kupfumela ka wena kukuhanyisile.”
Hi nomo-lo, atlhela avona, kutani alandza Yesu na ali karhi adzunisa Xikwembu. Narona tiko hinkwaru, loko risvivonile, ritlangela Xikwembu.
LUKA 19
Kutani Yesu anghena doropeni ra Yeriko, atsemakanya hi le xikarhi ka rona.
Doropeni lero akuli ni munhu lweyi avaku i Zakewu; aali murhangeli wa varhesisi, aafuwe ngopfu. 
Aanavela kuvona Yesu lesvaku i munhu wa matshamela muni. Kambe aasiveliwa hi xitshungu, hikuva aagomile. 
Kutani atsutsumela mahlweni, akhwela nsinyeni wa nkuwa, lesvaku atavona Yesu, loko ahundza hi kolaho. 
Loko Yesu afika kona, alanguta henhla amuvona, kutani aku ka yena: “Zakewu, hantlisa uxika, hikuva nifanela kuyatshama muntini wa wena namuntlha.” 
Zakewu ahantla axika, amuyamukela hi kutsaka.
Kambe loko vanhu vasvivona, vavilela hinkwavu vaku: “Anghenile kaya ka wanuna wa mujohi kuyarhurheliwa kona.”
Hi loko Zakewu asuka ayima, aku ka Hosi: “Vona Hosi, nitayavanyisa rifuwo ra mina hi le xikarhi, ninyika svisiwana; ni loko nitekile xilo xa munhu hi kumukanganyisa, nitamutlhelisela xona ka mune.” 
Ndzhaku ka svosvo, Yesu aku: “Namuntlha kuponisiwa kunghenile muntini lowu, hi lesvi munhu lweyi na yena anga n'wana Abrahamu, 
hikuva N'wana-wa-Munhu atile kutalava ni kutaponisa lavalahlekeke.”
Kakuloko vaha yingisa timhaka toleto, Yesu atlhela avarungulela xifaniso, hikuva aali kusuhi na Yerusalema, kutani vona avapimisa lesvaku Mfumu wa Xikwembu wutahantla wuhumelela.
Aku: “Nkulukumba mun'wana atilungisele kuya tikweni ra le kule, ayavekiwa kuva hosi, atatlhela avuya.
Kutani avitana malandza ya yena ya khume, anyika mina yin'we ka mun'wana ni mun'wana, wa vona aku ka vona ‘Bindzulani ha yona nikondza nivuya.’
Kambe valekwavo avamuvenga. Loko afambile, vasala varhuma vakombisi, vayavula lesvi: ‘Munhu lweyi, ahilavi kufumiwa hi yena!’
“Siku leri nkulukumba avuyaka, na avekiwe kuva hosi, alerisa lesvaku malandza lawaya angamanyika timina, mavitaniwa, lesvaku atativa lesvi mun'wana ni mun'wana abindzuleke svona. 
Kufika lweyi worhanga aku: ‘Hosi, mina ya wena yibindzulile khume ra timina.’ 
Hosi yiku ka yena: ‘Hi svona, mutirhi lwenene; lesvi utshembekeke mhakeni leyitsongo ngopfu, utafuma madoropa ya khume.’ 
Lweyi wa vumbirhi na yena, ata aku: ‘Mina ya wena hosi, yibindzule ntlhanu wa timina.’ 
Hosi yiku ka yena: ‘Wena ke, fuma madoropa ya ntlhanu.’ 
Mun'wana ata, aku: ‘Hosi, mina ya wena hi leyi, niyiphutsele hi faduku;
anikuchava, hikuva u munhu wo nonon'hwa, uteka lexi ungaxivekangiki, utshovela lexi ungaxibzalangiki.’
Hosi yihlamula yiku: ‘Wena mutirhi lwewobiha, nitakuyavanyisa hi kuvulavula ka wena. Awusvitiva lesvaku ni munhu wo nonon'hwa, ni lesvaku niteka lexi ningaxivekangiki, ni kutshovela lexi ningaxibzalangiki! 
Hikolaho ka yini ungavekanga mina ya mina ka vabindzulisi xana? Kuvuyeni ka mina, anitava niyitekile svin'we ni bindzu ra yona.’
Kutani aku ka lava avali kona kolaho: ‘Mutekeleni mina, miyinyika lweyi anga ni timina ta khume.’
Vaku ka yena: ‘Kambe, Hosi, anikhume ra timina!’]  
Yena aku: ‘Namibzela lesvaku kutanyikiwa mani na mani lweyi anga ni xanchumu; kambe lweyi angaliki na nchumu, atatekeliwa ni lexi anga na xona. 
Loko vali valala va mina lavangalavangiki lesvaku ni vafuma, vatiseni kola, mivadlaya mahlweni ka mina.’”
Kuteloko avulavulile timhaka toleto, ahundzela mahlweni, atlhantukela Yerusalema.
Loko atshinelela Betfaje na Betaniya, kusuhi ni ntshava leyivuliwaka ya Maolivhera, ahlawula vambirhi xikarhi ka vajondzisiwa va yena aku ka vona 
“Yanani muntini lowuvonakaka lahaya; loko minghena ka wona, mitakuma ximbongolwana lexibohiweke, lexikalaka xingasigadiwa hi munhu; xitshunxeni, mita na xona halenu. Loko munhu amivutisa aku:
‘Mixitshunxela yini?’, mitaku: ‘Hosi yaxilava.’”
Lava varhumiweke vafamba, vayakuma svili hilaha angavabzela hakona. 
Loko vatshunxa ximbongolwana, vinyi va xona vavavutisa, vaku: “Ximbongolwana xoxo mixitshunxela yini ke?” 
Vona vaku: “Hosi yaxilava.” 
Kutani vata na xona ka Yesu; vakapeka tinguvu ta vona henhla ka xona, vagadisa Yesu. 
Loko ali karhi afamba, vayandlala tinguvu ta vona ndleleni.
Kutani loko ali kusuhi ni kungirimela Ntshava ya Maolivhera, xitshungu hinkwaxu xa vajondzisiwa xisungula kutsaka, xidzunisa Xikwembu hi rito leritlakukeke, hikolaho ka mahlori hinkwawu lawa ximavoneke, uku:
“Akudzunisiwe Mufumi lweyi ata ka hi vito ra Hosi!Kurhula akuve matilweni,ni kukwetsima matilweni ya le henhlahenhla!”
Kutani Vafarisi van'wana, lava avali xitshungwini, vaku ka yena: “Mujondzisi, miyeta vajondzisiwa va wena.” 
Avahlamula aku: “Namibzela lesvaku, loko vona vamiyela, maribze matahuwelela.”
Kuteloko afikile kusuhi ni doropa, arivona, ali rilela, 
aku: “Yo! Loko ingi na wena awutivile namuntlha timhaka leti tingatisaka kurhula, kambe uyo fihleliwa tona svosvi. 
Hakunene nkarhi wata, lowu valala va wena vangatayaka rithangu, vakurhendzela ha rona, vakupfalela matlhelo hinkwawu; 
vatakuhahlula, vahelisa ni lava vayakeke ka wena; kutani valala vangakala vangatshiki ribze henhla ka ribze laha ka wena, hikuva awutivanga nkarhi lowu uyendzeliweke ha wona.”
Kuteloko anghenile Tempeleni, ahlongola hinkwavu lava vaxavisaka kona, aku ka vona:
“Kutsaliwile lesvaku:‘Yindlo ya mina yitava yindlo ya xikhongelo’,kasi n'wina miyiyendlile ‘mhakwa wa vayivi’.”
Yesu aajondzisa Tempeleni masiku hinkwawu. Kambe Vaprista lavakulu ni Vatsali svin'we ni vakulukumba va tiko, avalava kumudlaya. 
Ntsena avangativi lexi vangataxiyendla, hikuva vanhu avamuyingisa, vatsakela ngopfu marito ya yena.
LUKA 20
Siku rin'wana, loko Yesu ajondzisa vanhu Tempeleni ni kupaluxa Evhangeli, Vaprista lavakulu ni Vatsali vafika, svin'we ni vakulukumba va tiko, vaku ka yena:
“Hibzele lesvaku xana uyendla svilo lesvi hi matimba wahi ke? Lweyi akunyikeke matimba lawa, i mani xana?” 
Avahlamula aku: “Na mina nitamivutisa lesvi: 
Xana akukhuvula ka Yohani akuhuma tilweni, kumbe ka vanhu ke?” 
Vona vakanetana vaku: “Loko hiku: ‘Akuhuma tilweni’, ataku: ‘Hikolaho ka yini mingapfumelanga ka yena ke?’ 
Kambe loko hiku: ‘Akuhuma ka vanhu’, vanhu hinkwavu vatahikhandla hi maribze, hikuva hinkwavu vakholwa lesvaku Yohani aali muprofeta.” 
Kutani vahlamula vaku: “Ahitivi laha akuhuma kona.” 
Hi loko Yesu aku ka vona: “Na mina, aningamibzeli lomu matimba lawa nitirhaka ha wona, mahumaka kona.”
Kutani arungulela vanhu xifaniso lexi, aku: “Munhu wokarhi aabzalile mvhinya nsin'wini ya yena, kutani awuveka mavokweni ya varimi, yena ateka riyendzo ra nkarhi woleha. 
Hi nguva yakona, arhuma mutirhi ka varimi, lesvaku vayamunyika mihandzu ya mvhinya. Kambe varimi vamuba, vamutlhelisa na angali na nchumu.
Atlhela arhuma mutirhi mun'wana; na yena vamuba, vamukhomisa ni tingana, kutani vamutlhelisa na angali na nchumu.
Atlhela arhuma wa vunharhu; yelweyo vamuboxa timbanga, vamuhlongola. 
Ndzhaku ka svona, n'winyi wa mvhinya aku: ‘Nitayendla yini? Nitarhuma n'wana wa mina, lweyi nimurhandzaka; kumbexana loko vamuvona, vatamuchava.’
Kambe varimi, loko vamuvona, vabzelana vaku: ‘Majandzhaka hi lweyi! Ahimudlayeni, lesvaku ndzhaka yitava ya hina.’ 
Kutani vamuhlongola nsin'wini ya mvhinya, vamudlaya. Xana n'winyi wa mvhinya atayendla yini hi vona ke? 
Atata, atalovisa vatirhi volavo, anyika nsimu ya mvhinya ka van'wana!”Loko vatwa svosvo, vaku: “Svingatshuki sviva tano.”
Kambe Yesu avalanguta aku: “Xana rivula yini tsalwa leringe:”“‘Ribze leri vayaki vangarinyenya, hi rona leringayendliwaribze lerikulu ra masungulu’ xana?
“Mani na mani lweyi angatawela henhla ka ribze leri, atapshandlaka; nasvona ritapshandlasa lweyi ringatamuwela henhla.”
Kutani Vaprista lavakulu ni Vatsali avanavela kumukhoma nkarhi wolowo, hikuva avasvitwisisile lesvaku aavula vona hi xifaniso lexi, kambe avachava xitshungu.
Hi loko vayimela nkarhi lowunene lowu vangamukhomaka ha wona, kutani varhuma tinhloli leti titiyendleke vanhu lavolulama, lesvaku titamuphasa hi marito ya yena, kutani titamunyiketa mavokweni ya murhangeli wa vuhosi.
Vanhu lava vavutisa Yesu vaku: “Mujondzisi, hasvitiva lesvaku uvulavula ni kujondzisa hi kululama; awuyi hi nghohe, nasvona ujondzisa ndlela ya Xikwembu hi ntiyiso.
Xana svahifanela kuhumesela Khezari rhesa, kumbe asvihifaneli ke?” 
Kambe yena, hi kuvona vutlhari bza vona, aku ka vona:
“Nikombeni denari. Yi ni xifaniso xa mani ni vito ra mani ke?” Vona vaku: “I sva Khezari.” 
Hi loko aku ka vona: “Hikolaho, nyikani Khezari lesvinga sva Khezari, ni Xikwembu lesvinga sva Xikwembu.” 
Kutani vatsandzeka kumuphasa hi marito ya yena mahlweni ka vanhu; vahlamala hi kuhlamula ka yena, vamiyela.
Vasaduki avavula lesvaku vafi vangepfuki. Kutani siku rin'wana van'we ka vona vata ka Yesu, vafika vamuvutisa vaku: 
“Mujondzisi, Moxe ahisiyele matsalwa lawa mange: ‘Loko munhu atekile nsati, kutani afa na angali na vana, makwavu atasala ahlayisa nsati wa mufi, lesvaku apfuxa njangu wa makwavu.’ 
Kutani mhaka hi leyi: Akuli ni vamakwavu vaxinuna va ntlhanu ni vambirhi; lweyi wa mativula ateka nsati, kutani afa na angali na vana. 
Wa vumbirhi ahlayisa nsati wa mufi, 
ni lweyi wa vunharhu ayendlisa svosvo; sviva tano ni ka hinkwavu lava va ntlhanu ni vambirhi; vafa, na vangasiyanga vana. 
Aku heteleleni, na yena lweyi wansati afa.
Lesvi lava va ntlhanu ni vambirhi hinkwavu vaveke vanuna va wansati lweyi, hi siku ra kupfuka kufeni, atava nsati wa mani xikarhi ka vona xana ke?”
Yesu avahlamula aku: “Vanhu va misava leyi vachada kumbe kuchadisiwa; 
kambe lava vangatapfumeleliwa kuvona sva minkarhi leyitaka ni kupfuka ka vafi, avahachadi kumbe kuchadisiwa; 
avahafi, hikuva vafana ni tintsumi, vahundzuka vana va Xikwembu, hi mhaka ya lesvi vangapfuxiwa kufeni.
Loko kuli kupfuka ka vafi, Moxe na yena atiyisile mhaka loko ali kusuhi ni xihlahla, kutani avula lesvaku Hosi i Xikwembu xa Abrahamu, ni Xikwembu xa Izaki, ni Xikwembu xa Yakobe.
Hikolaho ahi Xikwembu xa lavafeke, kambe i xa lavahanyaka; hikuva, ka xona, hinkwavu vahanya.”
Hi loko Vatsali van'wana vamubzela vaku: “Mujondzisi, uvulavule khwatsi.”
Kutani avahatiyanga kumuvutisa mhaka yin'wana.
Kutani aku ka vona: “Xana vanhu vavula yini loko vaku: ‘Mesiya i N'wana Davhida’ ke?” 
Kasi yena Davhida avulile bukwini ya Tipisalma aku:“‘Yehovha Xikwembu xite ka N'winyi wanga: Tana utatshama vokweni ra mina ra xinene,
nikondza niveka valala va wena hansi ka minkondzo ya wena.’
“Kutani loko Davhida avula Mesiya aku i N'winyi wa yena, xana anga van'wana wa yena hi ndlela yihi ke?”
Loko vanhu hinkwavu vali karhi vamuyingisa, aku ka vajondzisiwa va yena: 
“Tivoneleni ka Vatsali lavarhandzaka kufambafamba na vayambele xiyambalu lexoleha, varhandza ni kuxewetiwa mintsendzeleni; vahlawula svitshamu lesvinene masinagogeni, vatsakela ni kutshama lomu kochaviseka minkhubzeni. 
Hi vona vaphangelaka ni kukangayisa vafelakazi ni minjangu ya vona, vayendla ni svikhongelo lesvoleha lesvaku vatavoniwa. Vatayavanyisiwa hi kuyavanyisa loku kutlulisaka!”
LUKA 21
Loko Yesu atlakusa mahlo, avona vafuwi lesvi vahoxaka svona xibzeni xanhlengo wa Tempele. 
Avona ni mufelakazi lweyi aali xisiwana, ahoxa svimalana sva tilepta timbirhi ntsena. 
Kutani aku: “Hakunene nili ka n'wina: Mufelakazi lweyi wa xisiwana ahumesile kutlula hinkwavu;
hikuva vanhu lava hinkwavu vahumesile tinyiko leti vatipambuleke xumeni xa vona lexotala, kasi wansati lweyi ahumesile sva vusiwana bza yena, svinga hinkwasvu lesvi aatahanya hi svona.”
Van'wana avavulavula hi lesvi Tempele, ayisasekisiwe xisvona hi maribze lawa yosaseka ni tinyiko ta vagandzeli; kutani Yesu aku: 
“Loko svili lesvi misvivonaka, kutata masiku lawa kungatakala kungahasali ribze henhla ka ribze rin'wana; hinkwawu matahirimuxiwa.”
Kutani vavutisa Yesu, vaku: “Mujondzisi, timhaka leti titahumelela nkarhi muni xana? Xana xikombiso xitava xihi xa lesvaku tilava kuhumelela ke?” 
Kutani Yesu aku: “Tivoneleni lesvaku mingakangayisiwi, hikuva lavotala vatata hi vito ra mina, mun'wana ni mun'wana aku: ‘Mina ni yena’ ni lesvaku ‘nkarhi wufikile’! Mingavalandzeni! 
Loko mitwa huwa ya tinyimpi ni ya minkitsinkitsi, mingatshukeni michava, hikuva svosvo svifanele kurhanga svihumelela, kambe makumu wona matahlwela kufika.”
Yesu atlhela aku ka vona: “Tiko rin'we ritapfukela rin'wana, mfumu wun'we wutalwa ni wun'wana;
kutava ni kutsekatseka ka misava; mintungu ni tindlala svitava kona matlhelweni lawa yotala; kutahumelela ni svilo lesvichavisaka ngopfu, ni masingita lamakulu lamahumaka tilweni.
“Kambe loko svilo lesvi hinkwasvu svingasivakona, vatamikhoma, vamixanisa, vaminyiketa masinagogeni ni le majele, vamiyisa mahlweni ka tihosi ni ka tindhuna hikolaho ka vito ra mina;
wutava wona nkarhi wa n'wina wohumesa vumboni. 
Hikolaho svivekeni miyehleketweni ya n'wina lesvaku mingatikarhati hi kutilulamisa lesvi mingatahlamulisa xisvona, 
hikuva mina nitaminyika marito ya vutlhari lawa valala va n'wina hinkwavu vangatatsandzeka kulwa na wona ni kumakaneta. 
Mitanyiketiwa hi vapsali va n'wina, ni vamakwenu, ni maxaka, ni vanakuloni; vatadlaya van'wana va n'wina; 
mitavengiwa hi vanhu hinkwavu hikolaho ka vito ra mina. 
Kambe akungalovi hambi wuli nsisi ni wun'we wa tinhloko ta n'wina; 
hi kutiyisela ka n'wina mitatikumela vutomi.
“Kutaku loko mivona doropa ra Yerusalema rirhendzeliwile hi mab'uthu ya valala, tivani lesvaku kuhahluliwa ka rona kule kusuhi. 
Hi nkarhi wolowo, lava vanga Yudeya, avatsutsumele tintshaveni; lava vanga doropeni, avahume ka rona; kutani lava vanga handle ka doropa, vangatshuki vanghena ka rona.
Masiku wolawo matava masiku ya kukhatisa, lesvaku hinkwasvu lesvinga matsalweni svihetiseka. 
Yowee ka vavasati lava vangatava vatikile ni lava vangatava na vanyan'wisa minkarhini yoleyo, hikuva kuxaniseka lokukulu kutava kona misaveni, ni mahlundzu ya Xikwembu matawela vanhu volavo. 
Vatadlawa hi tlhari, vatayisiwa na vali svikarawa matikweni hinkwawu; kutani doropa ra Yerusalema ritakandziyeliwa hi vamatiko kukondza minkarhi ya vona yihetiseka.
“Masingita matava kona ka jambu ni n'weti, ni le tinyeletini. Laha misaveni, vahanyi vamatiko vataxaniseka, vakanganyiseka, vatshukisiwa hi kuduma ka lwandle ni ka magandlati ya rona.
Vanhu vatatitivala hi kuchava ni kuyehleketa lesvingatahumelela la misaveni, hikuva lesvi sva matimba sva le matilweni svitatsekatsekisiwa. 
Hikona vangatavona N'wana-wa-Munhu ata hi refu, na ali ni matimba ni kukwetsima lokukulu. 
Loko svilo svosvo svisungula kuhumelela, wololokani mitlakusa tinhloko ta n'wina, milanguta henhla, hikuva kukutsuliwa ka n'wina kule kusuhi.”
Kutani avarungulela xifaniso aku: “Langutani nkuwa ni minsinya hinkwayu;
loko miyivona yihluka, masvitiva na n'wina lesvaku malanga male kusuhi. 
Hi mukhuva wolowo, loko mivona svilo svosvo svihumelela, mitativa lesvaku Mfumu wa Xikwembu wu le kusuhi.
Nitiyisile nili ka n'wina: Nguva leyi ya vanhu yingakala yingahundzi, na kungasihumelela svilo lesvi hinkwasvu. 
Tilo ni misava svitahundza, kambe marito ya mina mangakala mangahundzi.
“Tivoneleni lesvaku timbilu ta n'wina tingatikeliwi hi makolo ni vudakwa, ni kuvilela hi sva vutomi lebzi, nasvona tivoneleni lesvaku siku lero ringafiki hi xitshuketa;
hikuva, kukotisa ntlhamu, ritawela hinkwavu lavayakeke misaveni hinkwayu. 
Hitekani ke, mikhongela minkarhi hinkwayu, lesvaku mikuma matimba ya kupona ka svilo hinkwasvu lesvi svingatahumelela, ni kuyima na mitiyile mahlweni ka N'wana-wa-Munhu.”
Ni nhlekanhi Yesu aatshama ajondzisa Tempeleni, kambe nimajambu aahuma, ayayetlela ntshaveni leyivuliwaka ya Maolivhera.
Loko rixa, vanhu hinkwavu avapfukisa vata ka yena Tempeleni kutamu yingisa.
LUKA 22
Nkhuvu wa Xinkwa lexokala comela lowuvuliwaka Paska, awuli kusuhi. 
Kutani Vaprista lavakulu ni Vatsali avalava ndlela yodlaya Yesu, kambe avachava xitshungu.
Hi loko Sathana anghena ka Yudasi, lweyi avaku i Iskariyota, mun'we wa lava va khume ni vambirhi; 
kutani Yudasi aya ka Vaprista lavakulu, ni ka tindhuna ta valanguteli, ayatwanana na vona hilaha angatavanyiketa Yesu hakona.
Vona vatsaka, vapfumela kumunyika male. 
Yudasi akhensa, kutani alava nkarhi lowunene wovanyiketa yena ha wona, na xitshungu xingasvitivi.
Kuteloko kufikile siku ra Xinkwa lexokala comela, ringa leri vatlhavaka svinyempfana sva Paska ha rona, 
Yesu arhuma Petrosi na Yohani, aku ka vona: “Yanani, miyahilungisela nkhuvu wa Paska, hitakota kuyaja.” 
Vona vaku ka yena: “Hi kwihi laha ulavaka lesvaku hiyakulungisela kona xana?” 
Aku ka vona: “Loko minghenile doropeni, mitahlangana ni wanuna lweyi arhwaleke khuwana ra mati; mulandzeni ka munti lowu angatanghena ka wona. 
Kutani mitaku ka n'winyi wa munti: ‘Mujondzisi ahirhumile ka wena, ali: Yi kwihi yindlo leyi angatajela ka yona Paska, ni vajondzisiwa va yena, ke?’
Yena atamikomba yindlo ya xitezi ya yikulu leyi yandlaleliweke; mitalungisela kona.” 
Hi loko vasuka, vayakuma svili hilaha angavabzela hakona; kutani valungisa Paska.
Loko nkarhi wufikile, ayakujeni svin'we ni vapostola. 
Kutani aku ka vona: “Ninavelile ngopfu kuja Paska leri na n'wina, na ningasitwisiwa kuvaviseka; 
hikuva nitiyisile nili ka n'wina: Aningahaliji, rikondza rihetiseka Mfun'wini wa Xikwembu.”
Hi loko ateka ndzheko,  akhensa aku: “Tekani, misiyelisana.
Nitiyisile nili ka n'wina: Kusukela svosvi aningahanwi sva mihandzu ya mvhinya, kukondza kufika Mfumu wa Xikwembu.”
Ateka ni xinkwa, kutani loko akhensile, axikhema, avanyika aku: “Lowu i miri wa mina, [lowunyiketiwaka hikolaho ka n'wina; yendlani lesvi hi kuniyanakanya.” 
Hi mukhuva wolowo, ateka ndzheko loko valalelile, aku: “Ndzheko lowu i ntwananu lowumpsha ngatini ya mina, leyihalatiwaka hikolaho ka n'wina.]  
Kambe vonani, lweyi anixengaka alekujeni svin'we na mina svosvi. 
Loko ali N'wana-wa-Munhu, atatifambela hilaha svibohiweke hakona; kambe, ani khombo munhu lweyi amuxengaka.”
Kutani vasungula kuvutisana, valava kutiva lesvaku angavamani xikarhi ka vona, lweyi angatasviyendla.
Kutani kuhumelela kuphikizana xikarhi ka vona kutiva lweyi angatavoniwa na ali lwenkulu ka vona. 
Kambe Yesu aku ka vona: “Tihosi ta matiko toma fuma, kutani vafumi va wona, vavuliwa ‘vahlayisi va tiko’. 
Svingatshuki sviva tano ka n'wina; kambe lwenkulu xikarhi ka n'wina aakotise lwentsongo; kutani lweyi afumaka aakotise lweyi atirhelaka van'wana. 
Hikuva lwenkulu i mani ke? Xana hi lweyi atshamaka kujeni, kumbe hi lweyi atirhaka kuphamela van'wana ke? Masvitiva, lesvaku hi lweyi atshamaka svakujeni. Kambe mina ni le xikarhi ka n'wina na nili lweyi atirhelaka van'wana. 
Hin'wina lava mitiyiseleke na mina miringweni ya mina.
Hilaha Tatana wa mina aninyikeke Mfumu hakona, na mina ni minyika wona; 
Mfun'wini wa mina, mitaja ni kunwa na mili na mina, kutani mitatshama sviluvelweni, miyavanyisa tinxaka ta Israyele leti ta timbirhi.”
Yesu aku ka Petrosi: “Simoni, Simoni, yingisa: Sathana amikombelile kumihlela hinkwenu kufana ni mavele,
kambe mina nikukhongelelile, lesvaku kupfumela ka wena kungatshuki kutitivala. Kutani wena, loko utava uhundzukile, utatiyisa vamakwenu.” 
Kutani yena aku: “Hosi, nilulamele kufamba na wena jele ni le kufeni.”
Kambe Yesu aku ka yena: “Petrosi, nakubzela lesvaku namuntlha na nkuku wungasiyimba, utava uvulile kanharhu lesvaku awunitivi.”
Kutani aku ka vona: “Nkarhini lowu nimirhumeke na mili hava xipachi xa male, ni nkwama wa timbuva, ni masandhazi, xana mive mipfumala nchumu ke?” Vona vaku: “Ahipfumalanga nchumu.”
Aku ka vona: “Kambe svosvi, lweyi anga ni xipachi xa male, aaxiteke, na wona nkwama aawuteke, ni lweyi apfumalaka tlhari, aaxavise mpahla ya yena, atixavela rona, 
hikuva namibzela lesvaku tsalwa leringe: ‘Ahlayiwile ni vajohi’, rifanela kuhetiseka ka mina. Kunene timhaka letingavuliwa mayelanu na mina, tikarhi tihetiseka.” 
Kutani vona vaku: “Hosi, matlhari mambirhi hi lawa!” Kutani yena aku ka vona: “Maringana!”
Kutani asuka aya Ntshaveni ya Maolivhera, tani hi ntolovelo wa yena; na vona vajondzisiwa vamulandza. 
Loko afikile kona, aku ka vona: “Khongelani lesvaku mingangheni miringweni.”
Kutani asuka aya kulenyana, hi mpfhuka woringana kuhoxa ka ribze, kutani akhinsama hi matsolo, akhongela, aku:
“Tatana, loko usvirhandza, ndzheko lowu awutshinele kule na mina! Ntsena kungayendliwi kurhandza ka mina, kambe akuyendliwe kurhandza ka wena.” 
Kutani ntsumi yohuma tilweni yihumelela ka yena, yimutiyisa. 
Kutani loko ali maxangwini lamakulu, akhongela hi matimba ngopfu, nyuku wa yena wukondza wuxiririka, wufana ni madonakati ya ngati lamanthonelaka misaveni.] 
Loko ahetile kukhongela, apfuka ayima, ata ka vajondzisiwa, avakuma na vayetlele hikolaho ka gome. 
Kutani aku ka vona: “Hikolaho ka yini miyetlela xana? Pfukani, mikhongela, lesvaku mingangheni miringweni.”
Loko ahavulavula, kuhumelela xitshungu; na yena lweyi avaku i Yudasi, mun'we wa lava va khume ni vambirhi, aaxirhangela mahlweni; atshinelela Yesu kumun'qunta.
Kambe Yesu aku ka yena: “Yudasi, xana unyiketa N'wana-wa-Munhu hi kumun'qunta ke?” 
Lava avali na Yesu, loko vavona lesvilavaka kuhumelela, vaku: “Hosi, xana hifanela kuteka matlhari hilwa ke?” 
Kutani mun'we wa vona avavisa mutirhi wa Muprista lwenkulu, amuxupula ndleve ya xinene.
Kambe Yesu ahlamula aku: “Tshikani! Mingahayengeteni!” Kutani akhumba ndleve ya mutirhi yelweyo, amuhanyisa.
Kutani Yesu avulavula ni lavangamutela, vanga Vaprista lavakulu ni tindhuna ta Tempele ni vakulukumba, aku: “Lesvi mihumeke, na mili ni matlhari ni tinhonga, nova xigevenga xana? 
Anili na n'wina Tempeleni masiku hinkwawu; aminikhomanga. Kambe svosvi, hi wona nkarhi wa n'wina, hikuva kufuma munyama.”
Kuteloko vamukhomile, vafamba na yena, vamuyisa ndlwini ya Muprista lwenkulu. Kambe Petrosi aavalandza hi le kule.
Loko vatshivelile ndzilo xikarhi ka munti wa vuthethisi, vaworha, Petrosi na yena aatshame na vona. 
Mutirhi mun'we wa xisati, loko amuvona na atshamile aworha ndzilo, amulangutisisa, aku: “Lweyi na yena, aali na yena.” 
Kambe Petrosi akaneta, aku: “Wansati ndziwena, animutivi mina munhu lwiya!”
andzhakunyana mun'wana amuvona, aku: “Na wena, u mun'we wa vona.” Kambe Petrosi aku: “Munhu ndziwena, ani wa vona mina!”
Kuteloko kuhundzile wora rin'we, mun'wana atiyisa, aku: “Hakunene, munhu lweyi, aali na yena; svitiyile hikuva na yena i Mugalileya.” 
Kambe Petrosi aku: “Munhu ndziwena, anisvitivi lesvi usvivulaka!” Aku na ahavulavula, nkuku wuyimba. 
Kutani Hosi yihundzukula, yilanguta Petrosi; hi loko Petrosi atsundzuka rito ra Hosi, loko yite ka yena: “Nkuku wungasiyimba, utava unilandzulile kanharhu.” 
Kutani Petrosi ahumela handle, ayarila hi xiviti.
Kutani vavanuna lavakhomeke Yesu, vamutseketsela, vamuba. 
Kuteloko vamupfalile mahlo, vamuvutisa vaku: “Profeta, i mani lweyi akubeke?” 
Kutani vamurhuketela na vavula lesvotala svin'wana.
Loko bzixile, vakulukumba va xitshungu, vanga Vaprista lavakulu ni Vatsali, vahlengeletana; kutani vayisa Yesu hubzeni ya vona. 
Vaku ka yena: “Loko uli Mesiya, hibzele!” Yena avahlamula aku: “Hambi nimibzela, amingapfumeli, 
ni loko ni mivutisa, amingahlamuli. 
Kusukela ka svosvi, N'wana-wa-Munhu atatshama vokweni ra xinene ra Xikwembu xa matimba hinkwawu.”
Hinkwavu vamuhlamula vaku: “Xana svivula lesvaku u N'wana wa Xikwembu ke?” Aku ka vona: “N'wina mivula lesvaku mina ni yena.” 
Kutani vaku: “Hahalavela yini vumboni xana? Hikuva na hina hisvitwile na svihuma non'weni wa yena.”
LUKA 23
Kutani vasuka vayima hinkwavu, vayisa Yesu ka Pilato, 
vasungula kumulumbeta, vaku: “Hikumile munhu lweyi na ali karhi ahlohlotela tiko ra hina, ayalisa vanhu kuhumesela Khezari rhesa; nasvona ativula Kriste, Hosi.” 
Hi loko Pilato amuvutisa, aku: “Hi wena hosi ya Vayuda ke?” Yesu amuhlamula, aku: “Lweyi avulaka svosvo hi wena!”
Hi loko Pilato aku ka Vaprista lavakulu ni ka xitshungu: “Anikumi nandzu ka munhu lweyi.” 
Kambe vasindzisa, vaku: “Apfilunganyisa tiko hi kujondzisa hinkwaku Yudeya; asungule Galileya, svosvi se atile halenu.”
Loko Pilato asvitwa, avavutisa aku: “Xana munhu lweyi i Mugalileya ke?” 
Loko atwile lesvaku i munhu wa tiko lerifumiwaka hi Heroda, amurhumela ka Heroda, lweyi na yena aali Yerusalema hi masiku wolawo.
Kuteloko Heroda avona Yesu, atsaka ngopfu, hikuva akuli khale na anavelile kumuvona, hikolaho ka lesvi aasvitwile mayelanu na yena, kutani aatshemba lesvaku atamuvona na ayendla mahlori. 
Amuvutisa timhaka totala, kambe Yesu angahlamulanga nchumu.
Vaprista lavakulu ni Vatsali avayimile kolaho, vamulumbeta hi matimba svinene. 
Hi loko Heroda ni masochwa ya yena vamusandza, ni kumutseketsela; kutani vamuyambexa nguvu, kumbe jansi rokala mavoko leri riyambaliwaka henhla ka yovangama,  vamutlhelisela ka Pilato.
Hi siku rolero Heroda na Pilato vahundzukile vanghanu, kasi khale avavengana.
Kuteloko Pilato ahlengeletile Vaprista lavakulu, ni vakulukumba, ni vanhu va tiko,
aku ka vona: “Mitisile munhu lweyi ka mina, miku: ‘Ahambukisa tiko.’ Svosvi-ke nikambile mhaka mahlweni ka n'wina kambe anikumanga nandzu ka yena, hambi wuli wun'we ntsena wa lesvi mimulumbetaka ha svona. 
Svivile tano ni ka Heroda, hikuva amutlhelisele ka hina; svatikomba lesvaku angayendlanga xilo ni xin'we lexi angadlawelaka xona. 
Hikolaho, nitalerisa lesvaku abiwa, kutani nitamutshunxa.” 
Pilato aafanela kuvatshunxela mubohiwa hi siku ra nkhuvu wa Paska.]
Kambe hinkwavu vakanyuluka hi rito rin'we, vaku: “Mususi lweyi, uhitshunxela Barabasi!” 
(Barabasi aanghenisiwile jele, hikuva aapfuxile dzolonga doropeni, ava adlaya ni munhu.)
Pilato atlhela avulavula na vona, hi kulava kutshunxa Yesu. 
Kambe vatlhela vakanyuluka, vaku: “Muvambe! Muvambe!” 
Avavutisa khambi ra vunharhu aku: “I xijoho muni lexi axiyendleke xana? Anivoni nandzu lowu afanelaka kufa ha wona; hi kolaho nitalerisa lesvaku abiwa, kutani nitamutshunxa.”
Kambe vahuwelela hi marito lawa yotlakuka, vakombela lesvaku avambiwa; kutani kuhuwelela ka vona kuyingisiwa.
Pilato atsema mhaka, aku: “Akuyendliwe hilaha mikombelaka hakona!” 
Kutani avatshunxela lweyi vamukombeleke, lweyi aapfaleliwile hikolaho ka dzolonga ni kudlaya munhu; loko ali Yesu, Pilato amunyiketa ka vona, lesvaku vamuyendla lesvi vasvirhandzaka.
Loko vali karhi vafamba na yena, vakhoma mun'we lweyi avaku i Simoni, wa Kirene, lweyi aavuya hi le masin'wini; vamurhwexa xihambanu xa Yesu, kutani Simoni alandza Yesu hi le ndzhaku.
Naxona xitshungu lexikulu ni vavasati lava votala avalandza Yesu, na vali karhi vaba nkosi, vamurila. 
Yesu ahundzukula aku ka vona: “Vavasati va Yerusalema, minganirileleni; kambe tirileleni, n'wina ni vana va n'wina. 
Hikuva vonani masiku mata, lawa vangataku ‘Kukatekile lava vangavelekiki, ni makhwiri lawa mangavelekangiki ni lava vanganyan'wisangiki.’
“Nkarhini wolowo vataku ka tintshava: ‘Wanani henhla ka hina!’ Ni ka svitsunga: ‘Hifunengeteni!’ 
Hikuva loko vayendlise lesvi ka rihunyi lerotsakama, kutayendliwa yini ka leri riwomeke xana?”
Nasvona avayisa ni vavanuna van'wana vambirhi, kuyadlawa na yena; vona avali svigevenga.
Loko vafikile ndhawini leyi vange i “ya Pala”, vamuvamba kona, vavamba ni xigevenga xin'we tlhelweni ra yena ra xinene, xin'wana ka leri ra ximantsi. 
[Kutani Yesu aku: “Tatana, varivalele, hikuva avasvitivi lesvi vasviyendlaka.”]  Kutani vayavelana sviyambalu sva yena hi kuhlahluva.
Vanhu avayimile kolaho, na vali karhi valanguta; na vona vakulukumba avamuvungunya, vaku: “Munhu lweyi aponisile van'wana; aatiponise, loko ali Mesiya, Muhlawuliwa wa Xikwembu!” 
Na wona masochwa amamutseketsela, matshinela kusuhi, mamunyika ntsuvi, 
maku ka yena: “Loko uli Hosi ya Vayuda, tiponise!”
Akuli ni papela henhla ka yena, leringe: “Lweyi i Hosi ya Vayuda.”
Xin'we xa svigevenga lexihayekiweke kolaho aximurhuketela, xiku: “Xana ahi wena Kriste ke? Tiponise, na hina uhiponisa!” 
Kambe lexin'wana ximukawuka, xiku: “Xana awuchavi Xikwembu, lesvi ungayavanyisiwa kufana na yena ke? 
Loko ali hina, svihifanelile, hikuva hiyamukela lesvifambelanaka ni mintirho ya hina; kambe lweyi, angayendlanga nchumu xobiha.” 
Xigevenga xitlhela xiku: “Yesu, nitsundzuke, loko ufika Mfun'wini wa wena.” 
Yesu aku ka xona: “Nitiyisile nili ka wena: Namuntlha utava na mina Paradiseni.”
Hi nkarhi lowulavaka kuva wa vuntlhanu na wun'we, munyama wufunengeta tiko hinkwaru, kufika nkarhini wa vuntlhanu ni mune. 
Jambu riyendla ra ntima, ninguvu ya xisirhelo xa Tempele yipandzeka hi le xikarhi. 
Kutani Yesu ahuwelela hi rito leritlakukeke, aku: “Tatana, ninyiketa moya wa mina mavokweni ya wena.” Loko avulile svosvo, anhlala afa.
Loko ndhuna ya dzana ra masochwa yivonile lesvihumeleleke, yidzunisa Xikwembu, yiku: “Hakunene munhu lweyi aalulamile.”
Vanhu lavotala avahlengeletanile vatahlalela. Loko vavonile lesvihumeleleke, vahangalaka vatlhelela makaya na vali karhi vatiba svifuva hi kuvaviseka lokukulu.
Hinkwavu lavativaneke na Yesu, ni vavasati lavamulandzeke loko ahuma Galileya, avayimile kule, na vali karhi vavona svilo svosvo.
Akuli ni wanuna wokarhi lweyi avuliwaka Yosefa, xirho xa huvu ya Vayuda, aali munhu lwenene wolulama, 
lweyi aangapfumelanga akungu ra vona ni mintirho ya vona. Aali xipsaliwa xa Arimateya, doropa ra Vayuda, aalangutela Mfumu wa Xikwembu. 
Kutani aya ka Pilato, ayakombela ntsumbu wa Yesu. 
Kuteloko awuhawulile, awuphutsela hi lansoro, awuveka sirheni lerikovotliweke ribzeni, laha akungasilahliwa munhu kona. 
Siku lero, arili ra kutilungisela, akusungula siku ra Savata.
Na vona vavasati lavahumeke Galileya na Yesu, vata kusuhi, vavona sirha, ni hi ndlela leyi ntsumbu wa Yesu wuvekiwaka ha yona. 
Kutani vatlhelela kaya, vayalungisa mafurha ya kunun'hwela; kambe hi siku ra Savata, vahumula hi kulandza nawu wa xiyuda.
LUKA 24
Hi siku ra Sonto na jambu ringasihuma, vavasati vaya sirheni, na vatamelile mafurha yonun'hwela lawa vamalungiseke. 
Vakuma ribze na rivumbuluxiwile kule ni sirha. 
Kambe loko vanghena, avakumanga ntsumbu wa Hosi Yesu.
Vaku na vaha hlamala ha svona, vavanuna vambirhi vatshuka vahumelela ka vona, na vali ni sviyambalu sva kuvangama. 
Loko vavasati vahali kuchaveni lokukulu ni kulanguta hansi hikolaho ka gome, vavanuna vaku ka vona: “Milavela yini lweyi ahanyaka xikarhi ka vafi xana? 
Angakona laha, yena apfukile kufeni. Tsundzukani hilaha angavulavula na n'wina hakona, loko ahali Galileya, 
loko aku: ‘N'wana-wa-Munhu afanela kunyiketiwa mavokweni ya vajohi, avambiwa, kutani atapfuka hi siku ra vunharhu.’” 
Vatsundzuka marito ya yena, 
kutani vasuka sirheni, vayarungula timhaka leti hinkwatu ka lava va khume na mun'we ni ka van'wana hinkwavu. 
Vavasati lava, aali Mariya wa Magadala, na Jowana, na Mariya mamana wa Yakobe; ni van'wana lava avali na vona, vatiyisa ka vapostola timhaka leti. 
Kambe marito lawa avamateka tani hi norho, vangamapfumeli. 
Loko ali yena Petrosi asuka, atsutsumela sirheni; kuteloko akorhamile ahlomela, avona malansoro ntsena, kutani atlhelela kaya, na ali karhi ahlamala hi lesvihumeleleke.] 
Hi siku lero, vambirhi va vona, avaya xidoropanini lexivuliwaka Emawusi; vukule bza xona na Yerusalema, abziringana mpfhuka wa khume ra makilometru. 
Avavulavula svin'we hi timhaka hinkwatu letihumeleleke. 
Vaku vaha vulavula ha tona vavutisana, Yesu hi xiviri avatshinelela, alongoloka na vona. 
Kambe mahlo ya vona amasiveliwile lesvaku vangamutivi. 
Kutani aku ka vona: “Hitihi timhaka leti mivulavulaka ha tona ndleleni ke?” Hi loko vona vayima na vali ni gome.
Mun'we lweyi avaku i Kleyopasi, ahlamula, aku: “Xikarhi ka lavayendzeleke Yerusalema, xana hi wena uliwexe lweyi angativiki timhaka letihumeleleke kona hi masiku lawa ke?” 
Aku ka vona: “Hi tihi xana?” Vaku ka yena: “Ta Yesu wa Nazareta, lweyi aali muprofeta wa matimba mintirhweni ni le kuvulavuleni, mahlweni ka Xikwembu ni le mahlweni ka vanhu hinkwavu. 
Vaprista lavakulu ni vakulukumba va hina vamunyiketile lesvaku ayavanyiseliwa rifu, kutani vamuvambile. 
Loko ali hina, ahitshembile lesvaku hi yena lweyi angataponisa Israyele; hambi svilitano, namuntlha i siku ra vunharhu na timhaka leti tihumelelile.
Kunene vavasati van'wana va ka hina vahihlamalisile ngopfu; vayile sirheni ni mpundzu svinene, 
kutani avawukumanga ntsumbu wa yena; vavuyile, vavula lesvaku vavonile mahlori ya tintsumi letingate: ‘Wahanya.’ 
Van'wana va ka hina vayile sirheni, vakumile svilitano, hilaha vavasati vavuleke hakona; kambe yena, avamuvonanga.”
Kutani aku ka vona: “Yo! Vanhu lavangatwisisiki, va timbilu letihlwelaka kukholwa hinkwasvu lesvivuliweke hi vaprofeta! 
Xana asvingafaneli lesvaku Kriste atwisiwa kuvaviseka koloko, atlhela anghena kukwetsimeni ka yena ke?” 
Kutani avahlamusela hilaha timhaka ta yena tingavuliwa Matsalweni hinkwawu hakona, kusungula hi Moxe kufika ka vaprofeta hinkwavu.
Loko vafika kusuhi ni xidoropana lexi vayaka ka xona, yena ayendla ingi ahundzela mahlweni. 
Kutani vamusindzisa vaku: “Tshama na hina, hikuva riyakupeleni, ni vusiku bzatshinela.” Kutani anghena, ayatshama na vona. 
Kuteloko vali kujeni, ateka xinkwa, akhensa, kutani akhema, avanyika. 
Hi loko matihlo ya vona mapfuleka, kutani vamutiva; kambe yena avasiya anyamalala. 
Kutani vabzelana, vaku: “Xana atingapfurhi timbilu ndzeni ka hina, loko ali karhi avulavula na hina ndleleni, na ahipfuletela Matsalwa?”
Kutani hi nkarhi wolowo vasuka, vatlhelela Yerusalema vayakuma lava va khume na mun'we, na vahlengeletanile svin'we nivan'wana, 
na vali karhi varungulelana vaku: “Hakunene Hosi yipfukile kufeni, nasvona yitikombile ka Simoni.” 
Kutani na vona va Emawusi varungula lesvi svingavahumelela ndleleni, ni hilaha vamutiveke hakona, kukhemeni ka xinkwa.
Vaku na vaha vulavula, Yesu ayima xikarhi ka vona, yena hi xiviri, kutani aku ka vona: “Kurhula akuve na n'wina!” 
Vakhomiwa hi kuchava lokukulu, vapimisa lesvaku va vona xipoko. 
Aku ka vona: “Xana michavisiwa ha yini, hikolaho ka yini mili ni kukanakana timbilwini ta n'wina ke? 
Vonani sviyandla sva mina ni minkondzo ya mina! Hi mina hi xiviri. Nikhomeni, nitseveteleni. Xipoko axi na nyama ni marhambu, kasi mina ni na svona, hilaha misvivonaka hakona.” 
Loko avulile svosvo, atlhela avakomba sviyandla sva yena ni minkondzo ya yena.]  
Kutani lesvi kutsakeni ni kuhlamaleni ka vona avahakanakana, aku ka vona: “Xana mi ni svakuja kola ke?” 
Vona vamunyika hamfu ya hlampfi ya kuwoxiwa; 
ayiyamukela, aja mahlweni ka vona.
Kutani aku ka vona: “Hi tona timhaka leti ningamitivisa tona, loko nahali na n'wina, loko nite: ‘Hinkwasvu lesvitsaliweke mayelanu na mina Nawini wa Moxe ni ka Vaprofeta, ni ka Tipisalma, svifanela kuhetiseka.’” 
Hi loko avapfula miyehleketo lesvaku vatwisisa Matsalwa. 
Kutani aku ka vona: “Matsalwa mali: ‘Mesiya atatwisiwa kuvaviseka, atlhela apfuka kufeni hi siku ra vunharhu. 
Kutani, hi vito ra yena, timhaka ta kuhundzuka ni ta kurivaleliwa svijoho titapaluxiwa matikweni hinkwawu, kusungula hilaha Yerusalema.’
N'wina mitimboni ta timhaka leti.
Loko ali mina, nitamirhumela lesvi Tatana wa mina amitshembiseke svona. Kambe n'wina tshamani kola doropeni, mikondza mifunengetiwa hi matimba ya le henhla.”
Kutani avateka vaya handle ka doropa, ayafika na vona kusuhi na Betaniya, kutani atlakusa mavoko, avakatekisa. 
Loko ali karhi avakatekisa, ahambana na vona [atlakuliwa, aya tilweni].  
Kutani vona [loko vamukhinsamelile], vatlhelela Yerusalema na vali ni kutsaka lokukulu. 
Kutani avali Tempeleni masiku hinkwawu, na vali karhi vadzunisa Xikwembu.
Yohani 1
Kusunguleni ka svilo hinkwasvu, Rito arili kona, Rito arili ni Xikwembu, kutani Rito arili Xikwembu. 
Yena Rito aali Xikwembu kusukela kusunguleni. 
Svilo hinkwasvu svitumbuluxiwile hi yena, kutani aku na xilo ni xin'we lexi xitumbuluxiweke loko kungali hi yena. 
Vutomi abzili ka yena, kutani vutomi lebzo abzili kuvonakala ka vanhu. 
Kuvonakala kutikombisa munyameni, kambe munyama awukotanga kuhlula akuvonakala.
Kuhumelela munhu lweyi arhumiweke hi Xikwembu, vito ra yena aali Yohani.
Yena atile kutava mboni, kutaveka vumboni henhla ka ta kuvonakala, lesvaku hinkwavu vatapfumela hikolaho ka yena. 
Yena aa ngali kuvonakala, kambe atile kutaveka vumboni mayelanu ni takuvonakala.
Akuvonakala ka ntiyiso, loku kuvoningaka mani na mani, lweyi apsaliwaka laha misaveni. 
Aali misaveni, kutani misava yitumbuluxiwile hi yena, kambe misava ayimutivanga. 
Atile ka lesvi asviri sva yena, kambe va yena avamuyamukelanga. 
Kambe, hinkwavu lava vangamuyamukela, lava vangapfumela ka vito ra yena, avanyikile matimba ya kuyendliwa vana va Xikwembu, vanga lavapfumelaka ka vito ra yena, 
lava avapsaliwanga hi kurhandza ka ntumbuluku; kungali hi kunavela ka miri, kungali hi kurhandza ka wanuna, kambe hi kurhandza ka Xikwembu.
Rito ritihundzule nyama riva ritshama xikarhi ka hina, kutani hiva hivona akukwetsima ka yena lokunga kukwetsima ka N'wana lweyi angapsaliwa hi Tatana ali yexe, angatala hi timpsalu ni ntiyiso.
Yohani avekile vumboni henhla ka ta yena, kutani ahuwelela aku: Lweyi hi yena lweyi ningamibzela loko nite: “‘Lweyi ataka ndzhaku ka mina, wanitlula hi vukulu, hikuva avile kona mina ningasiva kona.’” 
Kutani hina hinkwerhu hiyamukelile hi ntalu atimpsalu, hi kuphindha. 
Hikuva Nawu wunyikiwile hi Moxe; kambe timpsalu ni ntiyiso svitile ha Yesu Kriste.
Aku na munhu lweyi atshamaka avona Xikwembu ni siku ni rin'we. N'wana wa Xikwembu lweyi angapsaliwa ali yexe, lweyi anga xifuveni xa Tatana, hi yena lweyi angayendla lesvaku Xikwembu xitiviwa.
Lebzi hi bzona vumboni bza Yohani, loko Vayuda va le Yerusalema varhumile vaprista ni Valevhi kuyamuvutisa, vaku: “Hi wena mani xana?”
Angayalanga, ahlambanyile atiyisa svinene aku: “Mina, ahi mina Kriste.”
Kutani vamuvutisa vaku: “U mani-ke? Hi wena Eliya xana?” Aku: “Ani yena”. Vaku: “Hi wena Muprofeta xana?” Ahlamula, aku: “Ahihim. ” 
Kutani vaku ka yena: “Hi wena mani xana? Hilava kutlhela ni nhlamulu ka lava vahirhumeke. Xana wena, utivula lesvaku u mani?” 
Aku: “Mina ni rito ra munhu lweyi ahuwelelaka mananga aku: ‘Lulamisani ndlela ya Hosi’, hilaha muprofeta Ezaya avuleke hakona.”
Lava avarhumiwile avali van'we va Vafarisi; 
Kutani vatlhela vamuvutisa vaku: “Lesvi ungaliki Kriste, ungaliki Eliya, ungaliki yena Muprofeta, hikolaho ka yini ukhuvula xana?” 
Yohani avahlamula, aku: “Mina nikhuvula hi mati; xikarhi ka n'wina kuyimile mun'we lweyi n'wina mingamutiviki.”
Lweyi hi yena lweyi ata ka hi le ndzhaku ka mina, lweyi hambi mina svinganifaneliki kutlhantlha tingoti ta masandhazi ya yena.
Timhaka leti tihumelelile Betaniya ka tlhelo rin'wana ra Yordani, laha Yohani aakhuvula kona.
Amundzuku wakona Yohani avona Yesu na ali karhi ata, amukongomile, kutani aku; hi lexi Xinyempfana xa Xikwembu lexisusaka svijoho sva misava! 
Hi yena lweyi nimibzeleke ta yena loko nite: Andzaku ka mina kuta wanuna lweyi anirhangeleke, hikuva aali kona mahlweni ka mina. 
Mina aningamuntivi nitile nili lweyi akhuvulaka hi mati, lesvaku yena atakombisiwa Israyeleni. 
Yohani avekile vumboni aku. Nivonile Moya wuxika hi le tilweni wufana ni xituvana, wutatshama henhla ka yena. 
Mina aningamutivi, kambe lweyi anirhumeke kukhuvula hi mati, anibzelile aku: Lweyi ungatavona Moya wuxikela ka yena, utshama henhla ka yena, hi yena lweyi akhuvulaka hi Moya Lowokwetsima.
“Mina nisvivonile kutani niveka vumboni niku, lweyi hi yena N'wana wa Xikwembu.”
Mundzuku wakona, Yohani atlhela ava ka ndhawu yoleyo, ali ni vajondzisiwa va yena vambirhi. 
Avona Yesu ali karhi ahundza kutani aku: “Vonani! Hi lexi Xinyempfana xa Xikwembu!” 
Vajondzisiwa va Yohani la vambirhi vatwa lesvi asvivuleke, kutani valandza Yesu.
Loko Yesu ahundzukula ndzhaku avavona na vali karhi vamulandza, aku ka vona: “Milava yini xana?” Vaku ka yena: “Mujondzisi utshama kwihi?” 
Yena aku ka vona: “Tanani mitakuvona.” Hi loko vafamba vayavona laha atshamaka kona, kutani vatshama siku lero na yena, nkarhi awulava kuva wa mune nimajambu. 
Aali Andreya, makwavu wa Simoni Petrosi, aali mun'we wa lavambirhi lavatweke lesvi Yohani asvivuleke, kutani valandza Yesu. 
Andreya arhange akuma Simoni makwavu, kutani aku ka yena: “Hikumile Mesiya” ( hi lesvaku Kriste). 
Kutani amuyisa ka Yesu. Loko Yesu amulangunta aku: “Wena u Simoni n'wana Jonasi; wena utavitaniwa Kefasi” ( lesvivulaku Petrosi, ribze ).
Mundzuku wakona, Yesu aalava kuya Galileya, kutani akuma Filipi, aku ka yena: “Nilandze!” 
Kutani Filipi aali wa le Betisayida, doropa ra Andreya na Petrosi. 
Filipi akuma Nataniyeli aku ka yena: “Hikumile lweyi Moxe atsaleke timhaka ta yena Naweni; na vona vaprofeta vatitsalile: I Yesu wa le Nazareta n'wana Yosefa.” 
Nataniyeli aku ka yena: “Xana hi le Nazareta kungata xilo xa xinene ke?” Filipi aku ka yena: “Tana utavona ha wexe.”
Yesu avona Nataniyeli ata ka yena, kutani avulavula ha yena aku: Vonani Muisrayele wa ntiyiso, lweyi kungaliki na kukanganyisa ka yena. 
Nataniyeli aku ka yena: “Unitivele kwihi?” Yesu amuhlamula aku: “Loko Filipi angasikuvitana mina nikuvonile na uli hansi ka nkuwa.” 
Nataniyeli amuhlamula aku; “Mujondzisi, wena u N'wana wa Xikwembu, wena u Hosi ya Israyele.” 
Yesu ahlamula aku ka yena: Xana upfumela hi lesvi ningate nikuvonile na uli hansi ka nkuwa ke? Utavona svilo lesvikulu kutlula lesvi. 
Yesu atlhela aku ka yena: “Nitiyisile nili ka wena: Mitavona tilo ripfulekile ni tintsumi ta Xikwembu na tili karhi titlhantukela ni kuxikela henhla ka N'wana-wa-Munhu.”
Yohani 2
Hi siku ra vunharhu, kuva ni nkhuvu wa vukati muntini wa Kana Galileya; kutani mamana wa Yesu aali kona.
Yesu ni vajondzisiwa va yena, avarhambiwile na vona nkhubzeni wa vukati. 
Kuteloko vhinyu rihelile, mamana wa Yesu aku ka yena: “Aku na vhinyu.” 
Yesu aku ka yena: “Wansati, mhaka ya mina na wena hi yihi xana? Nkarhi wa mina awusifika.” 
Mamana wa yena aku ka vatirhi, “Yendlani hinkwasvu lesvi angatamibzela svona.” 
Tani hi lesvi Vayuda vatolovelaka kuhlamba vatibasisa vangasija, makhuwani ya ribze ya ntlhanu na rin'we amatikarhetiwile kolaho, rin'wana ni rin'wana alitatiwa hi makhuwana, mambirhi kumbe manharhu. 
Yesu aku ka vona: “Tatani makhuwana lawa hi mati.” Kutani vamatata makhapa. 
Aku ka vona: “Svosvi khanani, muyisa ka murhangeli wa nkhuvu.” Kutani vayisa.
Kuteloko murhangeli wa nkhuvu aringile mati lawa mahundzukeke vhinyu; ( kambe angativi laha rihumaka kona, asvitiviwa ntsena hi vatirhi lava avakile mati). Kutani murhangeli wa nkhuvu avitana muteki aku ka yena: 
“Vanhu hinkwavu vatolovela kuhumesa vhinyu leri ronandziha kusunguleni kutani loko kunwiwile svinene, vahumesa leroka ringanandzihi ngopfu; kambe wena uvekile vhinyu leronandziha kufika ni svosvi!” 
Yesu asungulisa xisvosvo amahlori ya yena Kana wa Galileya, akombisa kukwetsima ka yena; kutani vajondzisiwa va yena vapfumela ka yena. 
Ndzhaku ka svona angirimela Kapernawume, yena ni mamana wa yena, ni vamakwavu ni vajondzisiwa va yena, vatshama kona masiku matsongo.
Nkhuvu wa Paska ya Vayuda awuli kusuhi, kutani Yesu atlhantukela Yerusalema.
Le Tempeleni, akuma lava vaxavisaka tihomu ni tinyempfu, ni svituvana ni lavancincisaka timale na vatshamile.
Kuteloko ayendlile xisepu xa tingoti, avahlongola hinkwavu vahuma Tempeleni, na tona tihomu ni tinyempfu, ahangalasa ni male ya vancincisi awisetela ni mimeza ya vona. 
Abzela lava avaxavisa svituvana aku: “Susani svilo lesvi laha, mingateki yindlo ya Tatana wa mina miyiyendla ya kuxavisela ka yona.” 
Kutani vajondzisiwa va yena vatsundzuka lesvitsaliweke: “Kuhisekela yindlo ya wena kutanija.”
Kutani Vayuda vamuhlamula vaku ka yena; ungahikomba xikombiso xihi xa lesvaku u ni matimba yoyendla lesvi xana? 
Yesu avahlamula aku: “Hahlulani Tempele leyi, kutani mina nitayipfuxa hi masiku manharhu.” 
Hi loko Vayuda vamuhlamula vaku: “Tempele leyi yitekile malembe ya mune wa makume ni ntlhanu ni rin'we kuyiyaka, kutani wena uli utayipfuxa hi masiku manharhu xana?” 
Kambe yena aavula tempele ya miri wa yena. 
Hikolaho loko apfukile kufeni, vajondzisiwa va yena vatsundzuka lesvaku mhaka leyi atshama ayivula; kutani vapfumela Matsalwa ni ka rito leri Yesu arivuleke.
Loko ali Yerusalema nkhubzeni wa Paska, vanhu lavotala vapfumela ka yena, hi kuvona mahlori lawa amayendlaka.
Kambe Yesu angavatshembanga, hikuva aavativa hinkwavu. 
Hikuva aangavileli lesvaku munhu aveka vumboni bza mun'wana, hikuva yena aasvitiva lesvi svingakona ka munhu.
Yohani 3
Akuli ni wanuna xikarhi ka vafarisi lweyi avaku i Nikodema, aali mun'we wa tindhuna ta vayuda. 
Siku rin'wana aya ka Yesu nivusiku, aku ka yena: “Mujondzisi, hasvitiva khwatsi lesvaku uyena mujondzisi lweyi ata ka hi ka Xikwembu; hikuva aku na munhu lweyi angayendlaka svikombiso lesvi usviyendlaka, loko Xikwembu xingali na yena.”
Yesu amuhlamula aku: “Nitiyisile nili ka wena, aku na munhu lweyi angatavona Mfumu wa Xikwembu, loko angatlhelanga apsaliwa ra vumbirhi.” 
Nikodema aku ka yena: Loko munhu agugile, svingayendlisa kuyini kutlhela apsaliwa xana? Xana angasvikota kuvuyela khwirini ra mamana wa yena, atlhela apsaliwa ra vumbirhi ke? 
Yesu amuhlamula aku: Kunene, nili ka wena: Loko munhu angapsaliwi hi mati ni Moya angakala angangheni kufumeni ka Xikwembu. 
Lweyi angapsaliwa hi nyama i wa nyama, lweyi angapsaliwa hi Moya i Moya. Nyama yipsala sva nyama; kambe Moya wupsala sva moya. 
Ungahlamali loko nite ka wena, svafanela lesvaku utlhela upsaliwa ka vumbirhi. 
Moya wahungela lomu wurhandzaka kona, kutani utwa mpfumawulu wa wona, kambe awutivi lomu utaka hi kona ni lomu uyaka kona. Svitano ni ka hinkwavu lavapsaliwaka hi Moya.
Nikodema amuhlamula aku: Svingayendzisa kuyini svosvo. 
Yesu amuhlamula aku: Wena uyena mujondzisi wa Israyele, kambe awusvitivi lesvi xana? 
Nitiyisile nili ka wena, hina hivulavula lesvi hisvitivaka nasvona hiveka vumboni bza lesvi hisvivoneke; kambe amipfumeli vumboni bza hina.
Lesvi mingapfumeliki loko nimibzela hi sva laha misaveni, xana mitapfumelisa kuyini loko nimibzela hi sva le matilweni xana?
Aku na munhu lweyi atshamaka atlhantukela matilweni, loko angali lweyi axikeke hi le matilweni, yena N'wana-wa-Munhu. 
Kufana ni lesvi Moxe atshamaka ahayeka nyoka mananga, N'wana-wa-Munhu na yena afanela kuhayekiwa hi mukhuva wolowo. 
Lesvaku mani na mani lweyi apfumelaka ka yena, angatshuki alova, kambe ava ni vutomi lebzingaheliki.
Hikuva Xikwembu xirhandzile misava, lakakuva, xinyikile N'wana wa xona wa mun'we, lesvaku hinkwavu lava vapfumelaka ka yena vangalovi, kambe vava ni vutomi lebzingaheliki. 
Xikwembu axirhumelanga N'wana wa xona misaveni kutayavanyisa misava, kambe akuli kuyendlela lesvaku misava yitaponisiwa ha yena. 
Lweyi apfumelaka ka N'wana angayavanyisiwi, kambe lweyi angapfumeliki ayavanyisiwile ni svosvi, hikuva angapfumelanga ka N'wana-wa-Xikwembu lweyi anga mun'we ka xona. 
Kuyavanyisiwa hi loku: Akuvonakala kutile misaveni, kambe vanhu varhandzile ngopfu munyama kutlula kuvonakala, hikuva mitirho ya vona ayibihile.
Hikuva, mani na mani lweyi ayendlaka lesvobiha avenga kuvonakala, hi kolaho angati kuvonakaleni lesvaku mitirho ya yena yingati kuvonakaleni. 
Kambe lweyi ahanyaka ntiyisweni, wata kuvonakaleni, lesvaku mintirho ya yena mitavoneka yili leyiyendleliweke Xikwembu.
Ndzaku ka svosvo, Yesu aya ni vajondzisiwa va yena tikweni ra Yudeya; kutani atshama kona na ali karhi akhuvula. 
Yohani na yena aakhuvula le Enoni, kusuhi na Salime, hikuva akuli ni mati lawa yotala kona; ni vanhu avayakona lesvaku vakukhuvuliwa. 
Hikuva Yohani aangasipfaleliwa jele. 
Kutani kuhumelela kukanetana xikarhi ka vajondzisiwa va Yohani ni Muyuda mun'we mayelanu ni mhaka ya kutibasisa. 
Hi loko vaya ka Yohani, vaku ka yena: “Mujondzisi, munhu lweyi awuli na yena ntlhatuku wa Yordani, lweyi ungavula vumboni henhla ka yena, wakhuvula na yena, kutani hinkwavu vakhirimana vaya ka yena.” 
Yohani, ahlamula aku: Amunhu angakala angakumi xanchumu loko anganyikiwanga xona hi le Tilweni. 
N'wina hi n'wexe mitimboni ta mina lesvaku nite; 'Ahi mina Mesiya, kambe nirhumiwile kumilulamisela ndlela. 
Lweyi anga ni mutekiwa i muteki; kambe munghanu wa muteki, hi lweyi ayimaka amuyingisa, atsaka hi kutsaka lokukulu, loko atwa rito ra muteki. Xilesvo, kutsaka ka mina loku hi loku kuhetisekeke. 
Yena afanela kuya akula mina niya nitsongahala.
Lweyi ata ka hi le henhla alehenhla ka hinkwavu; lweyi ahumaka misaveni i wa misava, kutani avulavula hi sva misava; lweyi ahumaka tilweni, alehenhla ka hinkwavu. 
Kutani aveka vumboni bza lesvi asvivoneke ni kusvitwa; kambe aku na munhu lweyi apfumelaka vumboni bza yene. 
Lweyi apfumelaka vumboni bza yena, atiyisile lesvaku Xikwembu i ntiyiso.
Lweyi arhumiwaka hi Xikwembu, avula marito ya Xikwembu, hikuva Xikwembu axipimi loko xinyika Moya wa xona. 
Tatana arhandza N'wana, hi kolaho asvilo hinkwasvu svinyikiwile mavokweni ya yena. 
Lweyi apfumelaka ka N'wana a ni vutomi lebzingaheliki; kambe lweyi angapfumeliki ka N'wana angakala angabzivoni vutomi; kambe avukarhi bza Xikwembu bzitshama ka yena.
Yohani 4
Kuteloko Hosi yitivile lesvaku vafarisi vatwile vanhu vaku: “Yesu atlula Yohani hi kukuma vajondzisiwa ni kukhuvula,” 
(hambilesvi aa ngali yena Yesu hi ntiyiso lweyi aakhuvula, kambe akukhuvula vajondzisiwa va yena). 
Loko Yesu atwile svosvo, asuka Yudeya, atlhelela Galileya. 
Kambe aafanela kutsemakanya hi le tikweni ra Samariya. 
Kutani afika doropeni ra le Samariya, lomu avaku i Sikari, kusuhi ni nsimu leyi Yakobe aanyikile Yosefa, n'wana wa yena. 
Xihlovo xa Yakobe axili kona kolaho. Lesvi Yesu aakarhalile hi kufamba, ayahumula ka xihlovo. Asvilava kuva nkarhi wa vuntlhanu na wun'we. 
Kutani kutafika wansati wa Musamariya ata kukheni ka mati. Yesu aku ka yena: Ninyike mati ninwa.
Hikuva vajondzisiwa va yena avayile doropeni kuyaxava svakuja. 
Wansati wa Musamariya aku ka yena: “Lesvi wena unga Muyuda, ukombelisa kuyini mati ka mina ninga wansati wa Musamariya xana?” ( Mhaka hi lesvaku Vayuda ni Vasamariya avanganwelani mati.)
Yesu amuhlamula aku: “Loko onge utivile kunyika ka Xikwembu, ni lweyi ange ka wena; ninyike mati ninwa, awutava ukombela ka yena, kutani aatava akunyikile mati lawa mahanyaka.” 
Wansati aku ka yena: “Hosi, awu na xikelelo, ni xihlovo xiyentile mati lamahanyaka, ungamakuma kwihi xana?
Xana wena ulwenkulu ka Yakobe Tatana wa hina, lweyi ahinyikeke xihlovo lexi, lexi na yena anganwela ka xona, yena ni vana va yena ni svifuwo sva yena ke.” 
Yesu amuhlamula aku: Mani na mani lweyi anwaka mati lawa, atatlhela atwa torha. 
Kambe, mani na mani lweyi anwaka mati lawa ni munyikaka, angatatlhela atwa torha, hikuva mati lawa ningatamunyika wona, matayendla xihlovo xa mati lawa mapfelaka hi vutomi lebzingaheliki. 
Wansati aku ka yena: “Hosi, ninyike mati wolawo, nitakala ningahatwi torha, ningahatlheli nita kola kukheni ka wona.” 
Yesu aku ka yena: Famba, uyavita nuna wa wena, mita halenu. 
Wansati amuhlamula aku: Ani na nuna. Yesu aku ka yena: Uhlamule khwatsi: Loko uku a ni na nuna; 
hikuva uvile ni ntlhanu wa vavanuna, lweyi unga na yena svosvi, ahi nuna wa wena; kolaho utiyisile. 
Wansati aku ka yena: Hosi, nivona, lesvaku umuprofeta. 
Vatatana va hina vagandzelile ntshaveni leyi, kambe n'wina mili: “Ndhawu leyi vanhu vafanelaka kugandzela ka yona, hi le Yerusalema.” 
Yesu aku ka yena: “Wansati, pfumela ka mina. Nkarhi wata lowu mingatakala mingagandzeli Tatana ntshaveni leyi, hambi kuli Yerusalema.” 
N'wina migandzela lexi mingaxitiviki; hina higandzela lexi hixitivaka; hikuva kuponisiwa kuhuma ka Vayuda. 
Kambe nkarhi wata, ni svosvi se wutile, lowu vagandzeli va ntiyiso vangatagandzela Tatana hi moya ni ntiyiso, hikuva Tatana alava vagandzeli lavotano.
Xikwembu i Moya, kutani lava vaxigandzelaka, vafanela kuxigandzela hi moya ni ntiyiso.
Wansati aku ka yena: “Nasvitiva lesvaku Mesiya ( lweyi avuliwaka Kriste), wata; siku ataka, atahitivisa svilo hinkwasvu.” 
Yesu aku ka yena: “Hi mina, mina nivulavulaka na wena.”
Hikamanyana wolowo vajondzisiwa va yena vavuya, kutani vahlamala hi lesvi aavulavula ni wansati; hambi svilitano, akuvanga ni mun'we; lweyi angate: “Uvutisa yini? Kumbe: Ha yini uvulavula na yena xana?”
Kutani wansati asiya khuwana ra yena, aya doropeni ayabzela vanhu van'wana aku: 
“Tanani mitavona wanuna lweyi anganibzela hinkwasvu lesvi nitshamaka nisviyendla; xana ahi yena Kriste ke?” 
Kutani vahuma doropeni vaya ka Yesu.
Nkarhi wolowo vajondzisiwa va yena vamukhongotela, vaku: “Mujondzisi, jana!” 
Kambe yena aku ka vona: “Svakuja ni na svona, lesvi n'wina mingasvitiviki.” 
Vajondzisiwa vavutisana vaku: “Xana kungava ni munhu mun'wana lweyi amutiseleke svakuja ke?”
Yesu aku ka vona: “Svakuja sva mina i kuyendla kurhandza ka lweyi anirhumeke, ni kuheta ntirho wa yena.” 
Xana amivuli lesvaku: “Kahasale tihweti ta mune, kutani kutata ntshovelo ke? Vonani, mina nili, tlakusani mahlo milanguta masimu mawupfile kutshoveliwa.”
Lweyi atshovelaka akuma hakelo, kutani ahlengeleta timbewu atihlengeletela kukuma vutomi lebzingaheliki; lesvaku lweyi abzalaka ni lweyi atshovelaka vakota kutsaka svin'we. 
Hikuva i ntiyiso axihlayahlaya lexi xinge: “Mun'we hi lweyi abzalaka, mun'wana hi lweyi atshovelaka.
Mina nimirhumile kutshovela lomu n'wina mingatirhangiki kona; van'wana vatirhile, kasi n'wina misvikuma hi kutshovela, sva nyuku wa vona.”
Vasamariya lavotala va doropa leriya, vapfumela ka Yesu hikolaho ka lesvivuliweke hi wansati, loko avekile vumboni aku: “Anibzelile hinkwasvu lesvi nisviyendleke.”
Hikolaho, loko vasamariya vafikile ka Yesu, vamurhamba lesvaku ayatshama na vona; kutani aheta masiku mambirhi na vona. 
Kutani lavotala ngopfu vapfumela hikolaho ka marito ya yena; 
hi loko vabzela lweyi wansati vaku: “Ahahapfumeli hikolaho ka rito ra wena; hikuva na hina hi mutwile, kutani hasvitiva lesvaku lweyi hi yena Kriste hakunene, muponisi wa misava.”
Ndzaku ka masiku lawa mambirhi, Yesu asuka lahaya, aya Galileya. 
Hikuva yena Yesu hi yexe aatiyisile loko ate: Muprofeta angakhensiwi tikweni ra yena. 
Kuteloko afika le Galileya, Vagalileya vamuyamukela, hikuva na vona avayile nkhubzini le Yerusamela, kutani avavonile hinkwasvu lesvi asviyendleke nkhubzeni wolowo. 
Hikambi ra vumbirhi Yesu atlhelelela Kana wa Galileya, laha angahundzula mati mayendla vhinyu kona. Akuli ni ndhuna ya Hosi le Kapernawume, leyi ayivabzeliwa hi n'wana wa yona wa jaha. 
Kuteloko ndhuna ya hosi yitwile lesvaku Yesu afikile Galileya na ata hi le Yudeya, ndhuna yita ka yena, yitamukombela lesvaku angirimela ayahanyisa n'wana wa yona, lweyi aalikusuhi ni kufa. 
Kutani Yesu aku ka yona: “Loko mingavoni svikombiso ni mahlori amupfumeli.” 
Ndhuna ya hosi yiku ka Yesu: “Hosi, wangangirimela, xijahana xa mina xingasifa.”
Yesu aku ka yena: “Famba, n'wana wa wena wahanya.” Andhuna yipfumela lesvi Yesu ayibzeleke svona, kutani yifamba. 
Loko ahangirimela kuya kaya, vatirhi va yena vahuma vamutlhangaveta, vamutivisa, vaku: “jaha ra wena rihanyile.” 
avavutisa nkarhi lowu n'wana angasungula kuyampsa ha wona, kutani vaku ka yena: “Tolo hi nkarhi wa ntlhanu na mambirhi, afebra ka miri wa yena ariyimile.” 
Atwisisa atatana wa jaha, lesvaku nkarhi lowuya, hi wolowu wa wun'we ni lowu Yesu angate: An'wana wa wena wahanya; Apfumela ka yena, ni njangu wa yena hinkwawu. 
Yesu ayendlile hlori leri ra vumbirhi loko asuka Yudeya na aya Galileya.
Yohani 5
Ndzhaku ka svosvo, nkhuvu wa Vayuda wuvakona, kutani Yesu atlhantukela Yerusalema. 
Le Yerusalema, hi tlhelo ra nyangwa ya tinyempfu, ku ni vuhlambelo leri hi Xiheberu vange i Betesda, rirhendzeliweke hi tinxaxa ta ntlhanu wa timhandze letikulu.
Vanhu lavotala ngopfu lavavabzaka, kufana ni lavafeke mahlo, ni svilima, ni lava vawomeke svirho, avatolovela kutshama kona [vayimela kupfindluxiwa ka mati, 
hikuva, hi nkarhi wun'wana ni wun'wana antsumi ya Hosi ayixikela vuhlambelweni, yitapfindluxa mati; kutani lweyi arhangaka kunghena loko mati mahaku pfindluxiwa, aahanyisiwa, hambi ali ni mavabzi wahi ni wahi.] 
Kona kolaho, akuli ni munhu lweyi aali ni malembe ya makume manharhu ni ntlhanu ni manharhu, na ali karhi avabza. 
Loko Yesu amuvona na ayetlele kolaho, ni loko ativile lesvaku avabzile nkarhi lowoleha, aku ka yena: “Xana wasvilava kuhanyisiwa ke?” 
Muvabzi amuhlamula, aku: “Hosi, a ni na munhu lweyi anga ni petaka vuhlambelweni, loko mati mahaku pfindluxiwa; kutani loko niku niya kona, mun'wana anirhangela, anghena.”
Yesu aku ka yena: “Pfuka, uteka sangu ra wena, ufamba.” 
Hi nomo-lo, munhu lweyi ahanyisiwa, kutani ateka sangu ra yena, afamba. Siku rakona aali Savata. 
Hikolaho Vayuda vaku ka lweyi ahanyisiweke: “Namunhla i siku ra Savata, kutani utlula Nawu loko urhwala sangu ra wena.” 
Avahlamula, aku: Lweyi anga ni hanyisa, hi yena lweyi angate ka mina: “‘Teka sangu ra wena, ufamba!’”
Vamuvutisa, vaku: “I mani munhu wakona lweyi angete ka wena, riteke ufamba, xana?” 
Lweyi ahanyisiweke angativanga lesvaku i mani, hikuva Yesu aasukile hikolaho ka xitshungu lexi axiri kona. 
Ndzhaku ka svosvo Yesu ayamukuma Tempeleni, kutani aku ka yena: “Vona, uhanyisiwile. Loko ungalavi kuweliwa hi khombo lerikulu leritlulaka lerorhanga, tshika kujoha.” 
Kutani munhu yelweyo ayabzela Vayuda lesvaku lweyi amuhanyiseke i Yesu. 
Hikolaho ka svona, Vayuda vasungula kuxanisa Yesu, hikuva aayendlile svilo lesvi hi siku ra Savata. 
Kambe Yesu avabzela aku: “Kufika svosvi, Tatana wa mina angasitshika kutirha, kutani na mina, tani hi yena, natirha.” 
Hikolaho ka svosvo, Vayuda vahundzisa hi kunavela kumudlaya, hikuva aangatlulanga Nawu wa Savata ntsena, kambe aavulile lesvaku Xikwembu i Tatana wa yena wa ntiyiso, kutani atiyendla lweyi aringanaka ni Xikwembu.
Hi loko Yesu aku ka vona: “Nitiyisile nili ka n'wina. N'wana angakala angatisunguleli ayendla xilo hi yexe; ayendla ntsena lexi axivoneke xiyendliwa hi Tatana wa yena; hinkwasvu lesvi Tatana asviyendlaka, na yena N'wana wasviyendla.
Hikuva Tatana arhandza N'wana; wamukomba hinkwasvu lesvi asviyendlaka, kutani atamukomba ni mintirho leyikulu leyitlulaka nileyi, kuyendlela lesvaku n'wina mitahlamala. 
Kukotisa lesvi Tatana apfuxaka vafi, atlhela avanyika vutomi, svitano na yena N'wana, anyika vutomi ka lava arhandzaka kuvanyika bzona. 
Nasvona Tatana angayavanyisi munhu ni mun'we, kambe anyikile N'wana ntirho hinkwawu woyavanyisa, 
lesvaku hinkwavu vava ni xichavu ka N'wana, kukotisa lesvi vanga ni xichavu ka Tatana. Mani na mani lweyi angaliki na xichavu ka N'wana anga na xichavu ni ka Tatana lweyi amurhumeke.
“Nitiyisile nili ka n'wina lweyi ayingisaka rito ra mina, ava apfumela ka Lweyi anirhumeke, a ni vutomi lebzingaheliki; kutani angakala angayavanyisiwi, kambe ahumile kufeni ayanghena vuton'wini. 
Nitiyisile nili ka n'wina: Nkarhi wata, ni svosvi wutile, lowu vafi vangatatwa rito ra N'wana wa Xikwembu, kutani lava varitwaka vatahanya. 
Tani hi lesvi Tatana hi yexe anga xihlovo xa vutomi, hi mukhuva wolowo anyikile N'wana kuva xihlovo xa vutomi na yena. 
Nasvona, amunyikile matimba ya kuyavanyisa, hikuva i N'wana-wa-Munhu. 
Mingahlamaleni hi mhaka leyi, hikuva nkarhi wata lowu hinkwavu lavanga masirheni vangatatwa rito ra yena, 
kutani vatahuma. Lava vayendleke lesvinene vatapfuka vaya vuton'wini lebzingaheliki, lavayendleke lesvobiha vatapfuka vaya kuyavanyisiweni. ”
“Ningakala ningatisunguleli niyendla xilo hinoxe; niyavanyisa hilaha nibzeliwaka hakona; hi kolaho, kuyavanyisa ka mina kululamile, hikuva anilavi kuyendla kurhandza ka mina, kambe kurhandza ka lweyi anirhumeke.” 
“Loko nitivekela vumboni, vumboni bza mina abzi na ntiyiso.” 
Akona mun'wana lweyi avekaka vumboni henhla ka mina, kutani nitiva lesvaku vumboni lebzi abzivekaka henhla ka mina bzi ni ntiyiso. 
Mirhumelile vanhu ka Yohani, kutani avekile vumboni henhla ka ntiyiso. 
Anitiseketeli hi vumboni bzohuma ka munhu, kambe nivula timhaka leti lesvaku mitaponisiwa. 
Yohani aali ngoti ya rivoni leyipfurhaka ni kuvangama; kutani n'wina misvikhensile, mitsakela hi nkarhinyana kuvonakala ka yena. 
Kambe vumboni lebzi ninga na bzona bzitlula bza Yohani, hikuva mintirho leyi Tatana aninyikeke lesvaku niyihetisisa, yinga yona mintirho leyi niyiyendlaka, hi yona leyivekaka vumboni henhla ka mina, bza lesvaku nirhumiwile hi Tatana.
Nasvona, Tatana lweyi anirhumeke, na yena hi ntiyiso ya yena avekile vumboni henhla ka mina. Amisitwa rito ra yena ni siku ni rin'we, ni nghohe ya yena amisiyivona. 
Rito ra yena ali yakanga ka n'wina hikuva amipfumeli ka lweyi Tatana amurhumeke. 
Mikambisisa Matsalwa, hikuva miyanakanya lesvaku, ka wona, mitakuma vutomi lebzingaheliki; kasi hi wona lawa mavekaka vumboni henhla ka mina. 
Kutani amisvilavi kuta ka mina lesvaku mitakuma vutomi. 
“Anitiseketeli hi kudzunisiwa loku kuhumaka ka vanhu;
kambe namitiva n'wina, ami na rirhandzu ka Xikwembu. 
Mina nitile hi vito ra Tatana wa mina, kambe aminiyamukeli; kasi loko mun'wana angata hi vito ra yena, n'wina mitamuyamukela. 
Mingapfumelisa kuyini ke, kasi mitsakela kudzunisana, mun'wana ka mun'wana mingalavi kudzunisiwa loku kuhumaka ntsena ka Xikwembu? 
Mingapimisi lesvaku mina nitamimangalela mahlweni ka Tatana; lweyi amimangalelaka i Moxe, yena lweyi mingaveka kutshemba ka n'wina ka yena. 
Loko amipfumelile ka Moxe, na mina amitanipfumela; hikuva yena atsalile mayelanu ha mina.
oko mingapfumeli matsalwa ya yena, mingapfumelisa kuyini marito ya mina xana?”
Yohani 6
Ndzhaku ka svosvo Yesu asuka apela tiveni ra Galileya, ritiviwaka hiku i tiva ra Tiberiya.
Akuli ni xitshungu lexikulu lexi axifamba na yena, hikuva axivonile mahlori lawa amayendleke hi kuhanyisa timbabzi. 
Kutani Yesu atlhantukela ntshaveni, ayatshama hansi ni vajondzisiwa va yena. 
Kutani nkhuvu wa Paska ya Vayuda awuli kusuhi.
Kuteloko Yesu atlakusa mahlo, ni loko avonile lesvaku ku ni xitshungu xinyingi lexiteke ka yena, aku ka Filipi: “Xana hingaxava kwihi svinkwa kuva vanhu lava vakota kuja ke?” 
Aavula svosvo na ali kumuringa, hikuva yena n'winyi aativa lesvi angatasviyendla. 
Filipi amuhlamula, aku: “Svinkwa sva tidenari ta madzana mambirhi, svingakala svingaringani hambi loko mun'wana ni mun'wana angakuma xikhemu lexitsongo ntsena.” 
Mun'we wa vajondzisiwa va yena, Andreya makwavu wa Simoni Petrosi, aku ka yena: 
“Ku ni mufana kola, lweyi anga ni svinkwa sva ntlhanu sva maxalana ni svihlampfana svimbirhi; kambe svingaringana mani ka vanhu votalisa xilesvi xana?” 
Yesu aku: “Bzelani vanhu vatshamisa hansi.” Abzanyi abzitele ngopfu ndhawini yoleyo. Kutani vanhu vatshama hansi; loko vahlayiwa, avanuna avalava kuringana ntlhanu wa makhulu (5 000). 
Kutani Yesu ateka svinkwa; kuteloko akhensile, aphakela vanhu lava avatshamile; ateka ni svihlampfana, ayendzisa svosvo, hinkwavu vaja vaxurha. 
Loko vaxurhile, aku ka vajondzisiwa va yena: “Hlengeletani mahlanhla lawa masaleke, lesvaku kungacukumetiwi nchumu.” 
Vamahlengeleta, kutani mahlanhla ya svinkwa sva ntlhanu sva maxalana, lawa masiyiweke hi lava vajeke, matata svirhundzu sva svimbirhi. 
Vanhu lavavoneke hlori leri riyendliweke hi Yesu, avaku: “Hakunene, lweyi hi yena Muprofeta lweyi aafanela kuta misaveni.” 
Kambe Yesu, hi kutiva lesvaku valava kuta vatamusindzisa lesvaku vamuyedla Hosi, atlhelela ntshaveni ali yexe.
Nimajambu, vajondzisiwa va yena vangirimela vaya tiveni. 
Kutani vanghena botini, vatsemakanya tiva vaya Kapernawume; mpima-vayendzi,  wuvafikela, Yesu angasivuya. 
Nasvona tiva arisungula kukarhata, hikuva akuhunga moya lowukulu. 
Loko vatlutile mpfuka woringana makume mambirhi ni ntlhanu, kumbe makume manharhu, vavona Yesu ali karhi afamba henhla ka mati, ali karhi ata kusuhi ni boti; kutani vachava.
Kambe aku ka vona: “Hi mina, mingachaveni.”
Avalava kumunghenisa botini kambe hi nomo-lo boti rifika ribuweni laha avaya kona.
Loko bzixile, xitshungu lexikulu axisele ntsungeni wa tiva, xivona lesvaku akusele boti rin'we ntsena kolaho, ni lesvaku Yesu aanganghenanga botini leri vajondzisiwa va yena vangheneke ka rona, kambe vajondzisiwa avafambile vali voxe. 
Hambi svilitano, maboti man'wana lawa mahumaka Tiberiya matile matafika kusuhi ni laha vangajela kona svinkwa, loko Hosi yisvikatekisile.
Kuteloko xitshungu xivonile lesvaku Yesu ni vajondzisiwa va yena avangahali kona kolaho, vanghena mabotini wolawo, vapelela Kapernawume, vali karhi valava Yesu.
Kuteloko vamukumile ntsungeni wa tiva, vaku ka yena: “Mujondzisi, utile hi nkarhi muni laha ke?”
Yesu avahlamula aku: “Nitiyisile hakunene nili ka n'wina: Manilava kungali hi lesvi mingavona svikombiso kambe hi lesvi mingaja svinkwa mixurha.
Mingatirheli svakuja lesvibolaka, kambe tirhelani svakuja lesvingaboliki, svinga lesvinyikaka vutomi lebzingaheliki. Svakuja lesvi, mitanyikiwa hi N'wana-wa-Munhu, hikuva hi yena lweyi Xikwembu Tatana ximufungeke hi mfungu wa xona.” 
Vaku ka yena: “Xana hifanela kuyendla yini kutirha mintirho ya Xikwembu ke?” 
Yesu avahlamula aku: “Ntirho wa Xikwembu hi lowu: Hi lesvaku mipfumela ka lweyi ximurhumeke.” 
Kutani vaku ka yena: Loko svilitano, xana uyendla xikombiso xihi hixivona, lesvaku hitapfumela ka wena ke? Uyendla xikombiso xihi wena xana? 
Vatatana va hina vajile mana mananga, hilaha kutsaliweke vaku: “‘Uvanyikile vusva lebzihumaka tilweni, vaja.’”
Yesu aku ka vona: “Nitiyisile, nili ka n'wina: Ahi Moxe lweyi aminyikeke vusva lebzihumaka tilweni, kambe Tatana wa mina hi yena lweyi aminyikeke vusva bza ntiyiso lebzi bzihumaka tilweni. 
Hikuva vusva bza Xikwembu hi lebzi bzixikaka hi le tilweni, lebzinyikaka misava vutomi.” 
Vaku ka yena: “Hosi hinyike vusva bzolebzo hi masiku hinkwawu.” 
Yesu aku ka vona: “Hi mina vusva bza vutomi; lweyi ataka ka mina, angakala angatwi ndlala, ni lweyi apfumelaka ka mina angakala angatwi torha ni siku ni rin'we. 
Kambe nimibzelile lesvaku, hambilesvi minivoneke, amipfumeli. 
Hinkwasvu lesvi Tatana aninyikaka svona, svitata ka mina; ni lweyi ataka ka mina, ningakala ningamucukumeti handle.
Hikuva nixikile hi le tilweni, kungali kutayendla kurhandza ka mina, kambe kuyendla kurhandza ka lweyi anirhumeke.
Kutani kurhandza ka lweyi anirhumeke, hi lesvaku ningalahlekeliwi hi lava aninyikeke vona, kambe nivapfuxa hi siku ra makumu. 
Tatana wa mina alava lesvaku mani na mani lweyi alangutaka N'wana, ava apfumela ka yena, ava ni vutomi lebzingaheliki, kutani mina nitamupfuxa hi siku ra makumu.” 
Vayuda vangurangura hikolaho ka yena, hi lesvi angate: “Hi mina vusva lebzixikeke hi le tilweni.” 
Kutani vaku: Xana lweyi ahi yena Yesu n'wana Yosefa, lweyi hitivaka tatana wa yena ni mamana wa yena ke? Hikolaho ka yini aku: “‘Nixikile hi le tilweni?’” 
Yesu avahlamula, aku: “Kungavi na kungurangura xikarhi ka n'wina.”
Aku na munhu lweyi angataka ka mina, loko angatisiwanga ka mina hi Tatana lweyi anirhumeke, kutani mina nitamupfuxa hi siku ra makumu. 
Kutsaliwile tibukwini ta vaprofeta, vaku: “‘Hinkwavu vatajondzisiwa hi Xikwembu.’” Mani na mani lweyi atweke Tatana ni kujondza ka yena, wata ka mina. 
Asvivuli lesvaku ku ni munhu lweyi atshamaka avona Tatana, ahihim. Lweyi ahumaka ka Xikwembu, hi yena ntsena lweyi avoneke Tatana. 
“Nitiyisile hakunene nili ka n'wina: Lweyi apfumelaka, a ni vutomi lebzingaheliki. 
Mina hi mina vusva bza vutomi.
Vatatana va n'wina vajile mana mananga, kambe vafile.
Hi bzolebzi vusva lebzixikeke hi le tilweni lesvaku loko munhu aja bzona angakala angafi. 
Hi mina vusva lebzi bzihanyaka lebzixikeke hi le tilweni; loko munhu aja vusva bzakona, atahanya hilaha kungaheliki, kutani vusva lebzi ningatabzinyika vanhu, i nyama ya mina; leyi ningatayinyika misava, lesvaku yihanya.”
Vayuda vaphikizana hi xivona, vaku: “Xana munhu lweyi angahinyikisa kuyini nyama ya yena lesvaku hiyija ke?” 
Yesu aku ka vona: “Nitiyisile hakunene, nili ka n'wina: Loko mingaji nyama ya N'wana-wa-Munhu, ni loko minganwi ngati ya yena, amingatava ni vutomi ka n'wina ha n'wexe.
Lweyi ajaka nyama ya mina ni kunwa ngati ya mina a ni vutomi lebzingaheliki, kutani mina nitamupfuxa hi siku ra makumu. 
Hikuva nyama ya mina i svakuja hi ntiyiso yakona, ni ngati ya mina i svakunwa sva ntiyiso. 
Lweyi ajaka nyama ya mina, ni kunwa ngati ya mina, atshama ka mina, na mina nitshama ka yena. 
Tani hi lesvi Tatana lweyi ahanyaka anirhumeke, ni lesvi mina nihanyaka hikolaho ka Tatana, hi mukhuva wolowo na yena lweyi anijaka atahanya hikolaho ka mina. 
Lebzi hi bzona vusva lebzixikeke hi le tilweni; abzifani ni lebzi vatatana va n'wina vabzijeke, hikuva bzona abzivasivelanga kufa; lweyi ajaka vusva lebzi, atahanya hilaha kungaheliki.” 
Yesu avulile timhaka leti loko ali karhi ajondzisa sinagogeni, le Kapernawume.
Loko vajondzisiwa va yena lavotala vatwile lesvi, vaku: “Marito lawa manonon'hwa i mani lweyi angama twisisaka xana?” 
Kambe Yesu aasvitiva hi le mbilwini lesvaku vajondzisiwa va yena vangurangura hi mhaka leyi, kutani aku ka vona: “Xana mhaka leyi yamukhunguvanyisa ke? 
Amitavula yini loko amovona N'wana-wa-Munhu loko atlhantukela laha aali kona kusunguleni? 
Amoya hi wona lowuhanyisaka, nyama ayipfuni nchumu. Marito lawa nimibzelaka wona, i moya ni vutoni. 
Kambe van'wana xikarhi ka n'wina avapfumeli.” ( Hikuva Yesu asvitivile kahali kusunguleni, lesvaku i vamani lava vangatakala vangapfumeli, ni lesvaku i mani lweyi angatamuxenga.) 
Kutani atlhela aku: “Hikolaho nimibzeleke niku: Aku na munhu lweyi angataka ka mina, loko angapfumeleliwanga svona hi Tatana.”
Kusukela nkarhini wolowo, vajondzisiwa va yena lavotala vatlhelela ndzhaku, vangahafambafambi na yena. 
Kutani hi loko Yesu, aku ka lava va khume ni vambirhi: “Xana na n'wina milava kufamba ke? 
Simoni Petrosi ahlamula, aku ka yena: Hosi, hingaya ka mani xana? Wena u ni marito ya vutomi lebzingaheliki. 
Kutani hina hi ni kupfumela ni kusvitiva lesvaku hi wena Muhlawuliwa wa Xikwembu.” 
Yesu avahlamula aku: “Xana ahi mina ningamihlawula, n'wina lava va khume ni vambirhi? Kambe mun'we wa n'wina i Diyavulosi.” 
Aavula Yudasi, n'wana Simoni Iskariyota, hikuva hi yena lweyi aatamuxenga, hambilesvi aalimun'we wa lava va khume ni vambirhi.
Yohani 7
Ndzhaku ka svosvo Yesu aafambafamba Galileya; angahalavi kufambafamba Yudeya, hikuva Vayuda avalava kumudlaya.
Nkhuvu wa Vayuda woyendleliwa minchancheni awuli kusuhi. 
Kutani vamakwavu va yena vaku ka yena: “Suka laha, uya Yudeya lesvaku vajondzisiwa va wena na vona vatavona mintirho leyi uyiyendlaka.
Hikuva aku na munhu lweyi ayendlaka xokarhi ali xihundleni, loko alava kutiviwa matlhelweni hinkwawu; loko svilo lesvi usviyendlaka svili lesvi, tikombi ka misava hinkwayu.” 
Hikuva, na vona vamakwavu va yena avangali nakupfumela ka yena.
Hi loko Yesu aku ka vona: “Nkarhi wa mina awusifika; kambe ka n'wina nkarhi wihi ni wihi wululamile.” 
Misava yingakala yingamivengi, kambe mina yanivenga, hikuva nivula vumboni bza lesvaku mintirho ya yona yibihile. 
N'wina tlhantukelani nkhubzeni, wolowo, mina aniyi ka wona, hikuva nkarhi wa mina awusihetiseka. 
Loko avabzelile svosvo atisalela Galileya.
Kambe loko vamakwavu va yena vafambile nkhubzeni na yena atlhantukela kona, kungali kuvonakaleni, kambe xihundleni. 
Vayuda avamulava nkhubzeni, vaku: “A kwihi munhu wakona xana?” 
Akuli ni kuhlevahleva ka xitshungu, hi mayelanu na yena. Van'wana avaku: “I munhu wa munene!” Van'wana avaku: “Ahihim, axenga xitshungu.” 
Hambi svilitano, akuvanga ni munhu lweyi avulavuleke hi yena kuvonakaleni, hikolaho ka kuchava Vayuda. 
Loko nkhuvu wuli xikarhi, Yesu atlhantukela Tempeleni asungula kujondzisa. 
Vayuda vahlamala vaku: “Xana munhu lweyi amativisa kuyini maletera kasi angajondzanga?” 
Yesu avahlamula aku: “Jondzo leyi niyijondzisaka ahi ya mina, kambe i ya lweyi anirhumeke. 
Loko munhu alava kuyendla sva yena, atasvitiva lesvaku jondzo leyi yihuma ka Xikwembu, kumbe no tivulavulela sva mina ntsena? 
Lweyi avulavulaka svohuma ka yena atilavela kudzunisiwa, kasi lweyi alavaka kudzunisa lweyi amurhumeke, atshembekile, kutani kuhava kuhomboloka ka yena. 
Xana Moxe angaminyikanga Nawu ke? Hambi svilitano, kuhava ni mun'we wa n'wina lweyi ahlayisaka Nawu. Hikolaho ka yini milava kunidlaya ke?” 
Xitshungu xihlamula, xiku: “U ni dimoni wena; xana i mani lweyi alavaka kukudlaya ke?” 
Yesu avahlamula aku: “Niyenndlile ntirho wun'we, kutani hinkwenu maha hlamala hikolaho ka wona. 
Moxe aminyikile ntolovelo wa kuyimba ahi lesvaku awuhuma ka Moxe, kambe awuhuma ka vakokwana. kutani n'wina miyimbisa munhu hi siku ra Savata! 
Loko miyimbisa munhu hi siku ra Savata, miyendlela kuhlayisa Nawu wa Moxe; kutani xana minikarihelela yini, lesvi mina ningahanyisa munhu mirini wa yena hinkwawu hi siku ra Savata ke? 
Mingayi hi nghohe loko miyavanyisa, kambe yavanyisani hi kululama.”
Vayaki van'wana va Yerusalema vaku: “Xana ahi yena lweyi vamulavaka kumudlaya ke? 
Vonani! Hilweyi, avulavula kuvonakaleni, kambe avavuli nchumu. Xana varhangeli vangava vasvitiva hakunene lesvaku lweyi hi yena Kriste ke?
Hambi svilitano, hakutiva lomu lweyi ataka hi kona, kambe loko ali Kriste, siku leri angatata ha rona, kuhava munhu ni mun'we lweyi angatativa lomu ata ka hi kona.” 
Loko Yesu ali karhi ajondzisa Tempeleni, atlakusa rito, aku: “Manitiva, mitiva ni lomu nihumaka kona; anititisanga, kambe lweyi anirhumeke, yena i ntiyiso hi xiviri xa yena, kutani n'wina amimutivi. 
Mina namutiva, hikuva, nihuma ka yena, nasvona hi yena lweyi anirhumeke.”
Kutani varingeta kumukhoma, kambe akuvanga ni mun'we lweyi angayisa voko ka yena, hikuva nkarhi wa yena awungasifika.
Lavotala xikarhi ka xitshungu vapfumela ka yena, vaku: “Loko Kriste ata, xana atayendla mahlori lawa matlulaka lawa mayendliwaka hi munhu lweyi xana?”
Vafarisi vatwa lesvi xitshungu xihlevetelaka svona mayelanu na Yesu, kutani Vaprista lavakulu ni Vafarisi varhuma malandza kuyamukhoma. 
Kutani Yesu aku ka vona: “nahatava na n'wina nkarhinyana, kutani ndzhaku ka svona nitaya ka lweyi anirhumeke. 
Mitanilava, kambe aminganikumi; ni laha ninga kona, mingakala mingati.” 
Hi loko Vayuda vavutisana vaku: Alava kuya kwihi munhu lweyi, lomu hingatatsandzeka kumukuma kona xana? Xana alava kuya ka Vayuda lava vahangalakeke xikarhi ka va-Griki, ni nkongometo wa kuyajondzisa va-Griki ke? 
Rito leri alivulaka rihlamusela kuyini, loko aku: Mitanilava, kambe aminganikumi ni loko aku: “‘Laha ninga kona mingakala mingati?’”
Hi siku rogamesa ra nkhuvu, ringa lerikulu, Yesu asuka ayima, kutani atlakusa rito aku: “Loko munhu ali ni torha, aate ka mina atanwa.” 
Hilaha Tsalwa rivuleke hakona, milambu ya mati lawa mahanyaka yitakhulunga yihuma mbilwini ya lweyi apfumelaka ka mina. 
Hi kuvula svosvo, aaringanisa Moya lowu lava vangatapfumela ka yena vangatanyikiwa wona. Hikuva kufika nkarhi wolowo, Moya Lowokwetsima awungasinyikiwa, hikuva Yesu aangasitlakusiwa.
Hikolaho, lavotala ka xitshungu loko vatwile marito lawa, vaku: “Lweyi hi yena Muprofeta hakunene.” 
Van'wana vaku: “Lweyi hi yena Kriste.” Kambe van'wana vaku: “Xana Kriste angata hi le Galileya ke? 
Xana Tsalwa arivulanga lesvaku Kriste atahuma rixakeni ra Davhida, avelekiwa Betlelehema, mugangeni lowu Davhida aatshama ka wona ke?” 
Hikolaho kupfuka kuyavana xikarhi ka xitshungu hi mhaka ya yena. 
Van'wana va vona vanavela kumukhoma, kambe akuvanga ni mun'we lweyi angayisa voko ka yena.
Kutani malandza mavuyela ka Vaprista lavakulu ni ka Vafarisi; vona vavavutisa, vaku: “Hikolaho ka yini mingavuyanga na yena ke?” 
Malandza mahlamula, maku: “Akusiva ni munhu ni siku ni rin'we lweyi avulavuleke kufana ni munhu lwiya.” 
Vafarisi vavahlamula, vaku: “Xana na n'wina mikangayisiwile ke? 
I mani ka vakulukumba ni le ka vafarisi lweyi angapfumela ka yena xana? 
Kambe xitshungu lexi xingativiki Nawu, xirhukaniwile.” 
Mun'wana wanuna, yena Nikodema, ( lweyi angatshama aya ka Yesu, nivusiku), aku ka vona: 
“Xana Nawu wa hina wayavanyisa munhu angasiyingisiwa, ni lesvi asviyendlaka svingasitiviwa ke?” 
Vamuhlamula vona vaku: “Xana na wena uhuma Galileya ke? Kambisisa svinene utakuma lesvaku kuhava muprofeta lweyi ahumaka Galileya.” 
Kutani vahangalaka, mun'wana ni mun'wana aya kaya ka yena.
Yohani 8
Kutani-ke, Yesu aya ntshaveni ya Maolivhera. 
Nimixo, apfukisa svinene, awuyela Tempeleni; vanhu hinkwavu vata ka yena, kutani atshama hansi, asungula kuvajondzisa. 
Vatsali ni vafarisi vatisa wansati lweyi akumiweke avuwosveni. Vamuyimisa xikarhi ka vanhu hinkwavu; 
kutani vaku ka Yesu: “Mujondzisi, wansati lweyi akumiwile hakunene, ali karhi awosva. 
Kutani Naweni, Moxe ahilelete lesvaku vavasati votani hifanela kuvakhandla hi maribze; xana wena uliyini ke? ” 
Avavula svosvo kuli kumuringa, lesvaku vatakuma mhaka leyi vangamuvekelaka nandzu ha yona. Kambe Yesu akorhama, atsalatsala hansi ka misava hi ritiho. 
Tani hi lesvi avasindzisa kumuvutisisa, a ololoka, aku ka vona: “Lweyi a ngaliki ni xijoho, xikarhi ka n'wina aarhange ahoxa ribze amukhandla.” 
Atlhela akorhama, atsalatsala hansi ka misava. 
Loko vatwile svosvo, vasuka hi mun'we mun'we, kusungula hi lavakulu kuyafika ka lava vatsongo; kutani Yesu asala ali yexe, lweyi wansati alikolaho xikarhi. 
Kuteloko Yesu a ololokile angavoni munhu, handle ka lweyi wansati, aku ka wansati: “Wansati, vakwihi lava vakuhehlaka xana? Xana aku na ni mun'we lweyi akuyavanyiseke ke?” 
Yena aku: “Ni mun'we anga kona Hosi.” Yesu aku ka yena: “Na mina anikuyavanyisi; famba, kambe ungahatlhele ujoha.” 
Kutani Yesu atlhela avulavula na vona, aku: “Hi mina kuvonakala ka misava; lweyi anilandzelaka angakala angafambi munyameni ni siku ni rin'we, kambe atava ni kuvonakala ka vutomi.” 
Vamubzela vafarisi vaku: “Utivekela vumboni ha wexe, vumboni bza wena ahibza ntiyiso” 
Yesu avahlamula aku: “Ni loko nitihumesela vumboni, vumboni bza mina bzitiyile, hikuva nitiva lomu nihumaka kona, ni lomu niyaka kona; kambe n'wina amikutivi lomu nihumaka kona, ni lomu niyaka kona, amikutivi. 
N'wina, miyavanyisa mayelanu ni nawu wa vanhu; mina aniyavanyisi munhu. 
Ni loko hi ntiyiso niyavanyisa, kuyavanyisa ka mina i ka ntiyiso; hikuva aninoxe, kambe Tatana lweyi anirhumeke ana mina.
Kutani le Nawini wa n'wina, kutsaliwile lesvaku vumboni bza vanhu vambirhi bza ntiyiso. 
Hi mina lweyi atihumeselaka vumboni, kutani na yena Tatana, lweyi anirhumeke, ahumesa vumboni henhla ka mina.” 
Vaku ka yena: “Tatana wa wena akwihi?” Yesu ahlamula, aku: “Aminitivi, hambi ali Tatana wa mina amimuntivi; loko onge minitivile, ina mintivile Tatana wa mina.”
Yesu avulile marito lawa loko ali karhi ajondzisa Tempeleni, laha akunhlayisiwa male ya nhlengo; kutani akuvanga ni mun'we lweyi amukhomeke, hikuva nkarhi wa yena awungasifika.
Yesu atlhela kambe aku ka vona: “Mina nasuka, nafamba, kutani mitanilava, kambe mitafela kujoheni ka n'wina. Laha mina niyaka kona, mingakala mingayi.” 
Kutani Vayuda vaku: Xana alava kutidlaya lesvi ango: “Laha niyaka kona, mingakala mingayi ke?” 
Aku ka vona: N'wina mihuma kola hansi, mina nihuma hi le henhla; n'wina mi va misava leyi; mina ani wa misava leyi. 
Hikolaho nimibzelaka svona, loko nite: “Mitafela svijonhweni sva n'wina. Hikuva loko mingapfumeli lesvaku Mina yihe Mina, mitafela svijonhweni sva n'wina.” 
Vaku ka yena: “Hi wena mani?” Yesu aku ka vona: “Svosvi ningamibzela svona kusukela kusunguleni, lesvaku ni yena.” 
Ni ni lesvotala lesvi nifanelaka kumibzela ni kusviyavanyisa henhla ka n'wina; kambe lweyi anirhumeke i ntiyiso wa xiviri; kutani lesvi nisvitweke ka yena lesvo, nisvivulavula ka misava. 
Kambe avativanga lesvaku aavabzela hi ta Tatana. 
Yesu aku ka vona: “Loko mitava mitlakusile N'wana-wa-Munhu, hi kona mingatativa lesvaku mina ni mani, ni lesvaku aniyendli nchumu hi kurhandza ka mina, kambe nivula svilo lesvi Tatana anijondziseke svona. 
Kutani lweyi anirhumeke, ana mina; Tatana anganitshikanga nili noxe, hikuva masiku hinkwawu niyendla lesvi svimutsakisaka.” 
Aali karhi avulavula timhaka leti na lavotala vapfumela ka yena.
31Yesu abzela Vayuda lavapfumeleke ka yena aku ka vona: “Loko mitshama ritweni ra mina, mitava vajondzisiwa va mina hakunene; 
32nasvona mitativa ntiyiso, kutani ntiyiso wutamintshunsa.” 
33 Vamuhlamula vaku: “Hi rixaka ra Abrahamu; ahisiva svikarawa sva munhu ni siku ni rin'we. Xana uvula yini loko uku: ‘Mitava lavatshunxekeke’ ke?” 
34Yesu avahlamula aku: “Nitiyisile hakunene nili ka n'wina: Mani na mani lweyi ayendlaka xijoho i xikarawa xa xijoho.
 35Xikarawa axitshami hilaha kungaheliki kaya, kambe lweyi atshamaka hilaha kungaheliki i n'wana wa laha kaya. 
 36Hikolaho-ke, loko N'wana amitshunxa, mitava lavatshunxekeke hakunene. 
 37Nasvitiva lesvaku mirixaka ra Abrahamu, kambe milava kunidlaya, hikuva rito ra mina arikumi ndhawu ka n'wina.” 
 38Mina nivulavula hi lesvi nisvivoneke ka Tatana, kambe n'wina miyendla lesvi misvitweke svihuma ka tatana wa n'wina.
39Vamuhlamula, vaku: “Tatana wa hina i Abrahamu.” Yesu aku ka vona: “Loko amili vana va Abrahamu, tirhani mintirho ya Abrahamu. 
40Kambe svosvi milava kunidlaya, mina lweyi ningamibzela ntiyiso lowu niwutweke ka Xikwembu! Abrahamu angayendlanga svona lesvi. 
41N'wina miyendla mintirho ya tatana wa n'wina.” Vaku ka yena: “Hina ahipsaliwanga avuwosveni hi ni tatana mun'we ntsena, xinga Xikwembu.” 
42Yesu aku ka vona: “Loko Xikwembu axili tatana wa n'wina, amitanirhandza, hikuva mina nihumile, nasvona nita hi ka Xikwembu; anititisanga, kambe nirhumiwile hi yena. 
43Hikolaho ka yini mingatwisisi lesvi nisvivulaka xana? I mhaka ya lesvi mitsandzekaka kuyingisa rito ra mina. 
44Tatana wa n'wina i Diyavulosi, kutani mitsakela kuyendla kurhandza ka tatana wa n'wina. Aali mudlayi ni le kusunguleni. Angatshamanga ntiyisweni, hikuva kuhava ntiyiso ka yena. Loko avulavula mavunhwa, akombisa lesvi anga svona, hikuva i muhembi, ni tatana wa mavunhwa.
 45Kambe mina nimibzela ntiyiso hi svona sviyendlaka lesvaku mingapfumeli. 
 46I mani ka n'wina lweyi angakombaka xijoho xa mina xana? Loko nimibzela ntiyiso, hikolaho ka yini minganipfumeli xana? 
 47Lweyi anga wa Xikwembu ayingisa marito ya Xikwembu; kambe n'wina amiyingisi hikuva amihumi ka Xikwembu.”
48Vayuda vahlamala, vaku ka yena: “Xana hohemba loko hiku wena u Musamariya, ni lesvaku u ni dimoni ke?” 
49Yesu ahlamula, aku: “Mina, a ni na dimoni, kambe nixixima Tatana wa mina, kutani n'wina aminixiximi. 
50Anitilaveli kudzunisiwa; akona lweyi alavaka kunidzunisa, nasvona waniyavanyisaka. 
51Nitiyisile hakunene, nili ka n'wina: Munhu lweyi ahlayisaka rito ra mina, angakala angavoni rifu ni siku ni rin'we.” 
52Vayuda vaku ka yena: “Svosvi hasvitiva lesvaku u ni dimoni; hikuva Abrahamu afile; ni vaprofeta, vafile; kambe, wena uli: ‘Loko munhu ahlayisa rito ra wena, angakala angaringi rifu ni siku ni rin'we!’ ” 
53Xana wena ulwenkulu kutlula Abrahamu tatana wa hina lweyi angafa ke? Nasvona vaprofeta na vona vafile; xana utiyendla mani ke? 
54Yesu ahlamula, aku: “Loko nitidzunisa, kutidzunisa ka mina akupfuni nchumu. Lweyi anidzunisaka i Tatana wa mina, lweyi mingo: ‘ i Xikwembu xa n'wina.’ 
55Kutani n'wina amimuntivi, kambe mina namutiva: Loko mina nivula lesvaku animutivi, nitava nili muhembi kufana na n'wina, kambe namutiva, nasvona nihlayisa rito ra yena.
 56Tatana wa n'wina Abrahamu atsakile ngopfu hi kuvona siku ra mina; arivonile, avuya atsaka.” 
 57Kutani Vayuda vaku ka yena: “Awusitlhanganisa ntlhanu wa makume ya malembe, kambe uli uvonile Abrahamu xana?” 
 58Yesu aku ka vona: “Nitiyisile, nili ka n'wina: Loko Abrahamu angasipsaliwa, mina se anili ‘lweyi ninga yena.’”
 59Kutani varhola maribze kumukhandla, kambe Yesu atumbela, kutani ahuma Tempeleni.
Yohani 9
Loko Yesu ali karhi ahundza, avona munhu lweyi angapsaliwa na afile mahlo. 
Kutani vajondzisiwa va yena vamuvutisa vaku: Mujondzisi, i xijoho xa mani lexiyendleke lesvaku munhu lweyi apsaliwa na angavoni: “I xa yena kumbe i xa vapsali va yena ke?” 
Yesu ahlamula aku: Akujohanga yena, kumbe vapsali va yena, kambe apsaliwile na afile mahlo lesvaku mintirho ya Xikwembu yitavoneka ha yena. 
Hifanela kutirha mintirho ya lweyi anirhumeke, jambu ringasipela; vusiku bzata, lebzi munhu angatakala angahakoti kutirha. 
Loko nahali kona laha misaveni, ni kuvonakala ka misava.
Kuteloko avulile svosvo, apshitela hansi, apfuva madaka hi marhi; atota mahlo ya munhu yelweyo hi madaka yakona, 
kutani aku ka yena: “Famba uyahlamba xihlobzeni xa silowama ( hi lesvaku ‘Xirhumiwa’)”. Kutani ayahlamba, avuya na ali karhi avona.
Avayakelani va yena ni lava avatolovela kumuvona na ali mukombeli, vaku: “Xana ahi yena lweyi aatolovela kutshama na ali karhi akombela ke?”
Van'wana vaku: “Hi yena.” Van'wana vaku: “Ahihim, ahi yena, kambe ofana na yena.” Yena hi yexe aku: “Hi mina!” 
Kutani vaku ka yena: “Mahlo ya wena mahanyanyisiwile hi mukhuva wihi xana?”
Yena ahlamula, aku: “Wanuna lweyi vango i Yesu, apfuve madaka, anitota mahlo hi wona, kutani ate ka mina: ‘ Famba uyahlamba axihlobzeni xa Silowama.’ Niyile, niyahlamba, kutani nikotile kuvona.” 
Vaku ka yena: “A kwihi wanuna wakona?” Aku: “Anikutivi.”
Vateka munhu lweyi aafile mahlo vamuyisa ka vafarisi. 
Kutani siku leri Yesu apfuveke madaka ha rona, ahanyisa mahlo ya munhu lwiya, aali Savata. 
Vafarisi vayengeta vavutisisa munhu lweyi kutiva hilaha ahanyisiweke hakona. Aku ka vona: “Anitotile mahlo hi madaka; niyile niyahlamba, kutani svosvi nikota kuvona.” 
Van'wana xikarhi ka vafarisi vaku: “Lweyi ayendleke svilo lesvi angahumi ka Xikwembu, hikuva anga na mhaka ni siku ra Savata.” Van'wana vaku: “Xana munhu wa mujohi angasvikotisa kuyini kuyendla mahlori lawa yotanu ke?” Kutani kuva ni kuyavana xikarhi ka vona. 
Vatlhela vavutisa lweyi aafile mahlo, vaku: “Wena uliyini hi yena, lesvi unge, akuhanyisile mahlo?” Yena aku: “I muprofeta!”
Avayuda avapfumelanga loko vabzeliwa lesvaku munhu lwiya khale aafile mahlo, ni lesvaku svosvi ahundzuke lweyi akotaka kuvona; kutani vavitana vapsali va yena, 
vavavutisa, vaku: “Xana lweyi i n'wana wa n'wina lweyi minge, apsaliwile na afile mahlo ke? Svosvi asvikotisa kuyini kuvona xana?”
Vapsali va yena vahlamula vaku: “Hasvitiva lesvaku lweyi i n'wana wa hina, ni lesvaku apsaliwile na afile mahlo; 
kambe lexi xiyendlaka lesvaku svosvi akota kuvona, ahixitivi, ni lweyi amuhanyiseke mahlo, ahimutivi. Muvutiseni, akulile, atatihlamulela ha yexe.”
Vapsali va yena avavula svosvo hi kuchava Vayuda, hikuva Vayuda avatwananile lesvaku, loko munhu mun'we angatshuka aveka vumboni lesvaku Yesu i Kriste, atahlongoliwa sinagogeni.
Hikolaho vapsali va yena vangate: “Akulile, muvutiseni.” 
Vatlhela vavitana kambe munhu lweyi aafile mahlo, vaku ka yena; “Dzunisa Xikwembu!  Hina hasvitiva lesvaku munhu lweyi i mujohi.” 
Yena aku: “Mina anisvitivi loko alimujohi; nhotiva xilo xin'we ntsena, hi lesvaku aningavoni, kasi svosvi se na vona,” 
vaku ka yena: “Ayendlile yini ka wena? Akuhanyisile mahlo hi mayedlela wahi ke?” 
Avahlamula, aku: “Nimibzelile khale, kambe amitwisisi; hikolaho ka yini milava kutlhela mintwa mhaka leyi xana? Xana na n'wina milava kuva vajondzisiwa va yena ke?” 
Kutani vamurhukatela vaku: “‘Hi wena unga mujondzisiwa wa yena; hina hi vajondzisiwa va Moxe.’” 
Hasvitiva lesvaku Xikwembu xivulavulile na Moxe; kambe wanuna lweyi, ahikutivi lomu ahumaka kona. 
Lweyi ahanyisiweke avahlamula, aku: “Hiyo mhaka leyihlamalisaka! Amikutivi lomu ahumaka kona, kambe anihanyisile mahlo! 
Hasvitiva lesvaku Xikwembu axiyingisi vajohi; kambe loko munhu achava Xikwembu, ayendla kurhandza ka xona, Xikwembu xa muyingisa. 
Ahisisvitwa ni siku ni rin'we, lesvaku munhu lweyi apsaliweke na angavoni, angava ahanyisiwa mahlo hi munhu mun'wana. 
Loko onge munhu lweyi angahumanga hika Xikwembu, ingi angakotanga kuyendla nchumu.” 
Vamuhlamula vaku: “Wena upsaliwile chakeni ra svijoho, ungajondzisa hina xana?” Kutani vamuhlongola ahuma handle.
Yesu atwa lesvaku vamuhlongolile, kutani loko amukumile, aku ka yena: “Xana wapfumela ka N'wana-wa-Munhu ke?” 
Ahlamula aku: “I mani Hosi, lesvaku nitakota kupfumela ka yena?” 
Yesu aku ka yena: “Umuvonile, hi yena lweyi avulavulaka na wena.” 
Wanuna ahlamula aku: “Hosi, napfumela!” Kutani akhinsama mahlweni ka Yesu amukhongela. 
Yesu aku: “Nitile misaveni leyi kutayavanyisa vanhu, lesvaku lava vangavoniki vakota kuvona, ni lesvaku lava vavonaka vahundzuka lavo-fa-mahlo.” 
Vafarisi van'wana lava avali na yena, loko vatwa marito lawa, kutani vaku ka yena: “Xana na hina hifile mahlo ke?” 
Yesu aku ka vona: Loko amifile mahlo, amingatava ni nandzu; kambe svosvi, lesvi minge: “‘Havona; hi kolaho svijoho sva n'wina svitshama ka n'wina.’”
Yohani 10
“Nitiyisile nili ka n'wina: Lweyi angangheniki hi nyangwa xib'aleni xa tinyempfu, kambe aphondla hi kun'wana, i muyivi, nasvona i xigevenga.”
Kambe mubzisi wa tinyempfu anghena hi nyangwa. 
Mulaveleli wa nyangwa wamupfulela, kutani tinyempfu titwa rito ra yena; avitana tinyempfu letinga ta yena hi mavito ya tona, atihumesela handle. 
Loko ahumesile letinga ta yena hinkwatu, atirhangela mahlweni, kutani tinyempfu tamulandzela, hikuva titiva rito ra yena;
tingakala tingalandzi munhu lweyi tingamutiviki; titamubaleka, hikuva atitivi rito ra van'wana. 
Yesu avabzelile xifaniso lexi, kambe vona avatwisisanga lesvi aavabzela svona.
Yesu atlhela aku ka vona: “Nitiyisile nili ka n'wina: Hi mina nyangwa ya tinyempfu.”
Hinkwavu lava vateke ningasita, i vayivi, nasvona i svigevenga, kambe tinyempfu ativayingisanga. 
Hi mina nyangwa. Loko munhu anghena ha mina, ataponisiwa; atanghena atlhela ahuma, akuma ni majelo.
Muyivi atela ntsena kuyiva, ni kudlaya, ni kuhahlula; mina nitile lesvaku tinyempfu tiva ni vutomi, tibzikuma hi ntalu. 
“Hi mina mubzisi lwenene. Mubzisi lwenene anyiketa vutomi bza yena afela tinyempfu. 
Lweyi atirhelaka male, angaliki mubzisi kumbe n'winyi wa tinyempfu, asiya tinyempfu atsutsuma loko avona hlolwa rita; kutani hlolwa ritikhoma ni kutihangalasa. 
Mhaka hi lesvaku i mutirheli wa male ntsena, angakhatali hi tinyempfu.
Hi mina mubzisi lwenene; nitiva leti tinga ta mina, ni leti tinga ta mina tanitiva. 
Tani hilaha Tatana anitivaka hakona, ni hilaha na mina nitivaka Tatana hakona; kutani ninyiketa vutomi bza mina nifela tinyempfu. 
Nasvona ni ni tinyempfu tin'wana leti tingaliki ta xib'ala lexi; na tona nifanela kutivuyisa; titayingisa rito ra mina, kutani titayendla ntlhambi wun'we, tiva ni mubzisi mun'we. 
Hikolaho, Tatana wanirhandza, hikuva ninyiketa vutomi bza mina, lesvaku nitatlhela nibzikuma. 
Aku na munhu lweyi anitekelaka bzona, kambe nabzinyiketa hi kurhandza ka mina; ni ni matimba ya kubzinyiketa, nasvona ni ni matimba ya kutlhela nibzikuma. Hi svona lesvi Tatana wa mina anibzeleke kuyendla svona.”
Kuyavana kutlhela kuva kona xikarhi ka Vayuda hikolaho ka marito wolawo. 
Lavotala xikarhi ka vona avaku: “A ni dimoni, ahlangane nhloko! Mimuyingisela yini xana?”
Kambe van'wana avaku: “Marito lawa ahi ya munhu lweyi anga ni dimoni. Xana dimoni ringapfula mahlo ya lavo vangafa mahlo, ke?”
Nkhuvu wa kukhangula tempele awuli kona le Yerusalema, kambe arili vuxika,
kutani Yesu aafambafamba ka rikupakupa ra tempele ya Solomoni. 
Hi loko Vayuda vamurhendzela, vaku ka yena; “Utahikanakanisa kufika rini xana? Loko uli yena Kriste, hibzeli livaleni.”
Yesu avahlamula aku: “Nimibzelile, kambe amipfumeli. Mintirho leyi niyiyendlaka hi vito ra Tatana wa mina, yiveka vumboni henhla ka mina.” 
Kambe amipfumeli, hikuva ami tinyempfu ta mina. 
Tinyimpfu ta mina tiyingisa rito ra mina; mina natitiva, kutani tanilandzela.
Kutani nitinyika vutomi lebzingaheliki; tingakala tingalovi, nasvona aku na munhu lweyi angatativutla vokweni ra mina. 
Tatana wa mina lweyi aninyikeke tona, i nkulu kutlula hinkwasvu; hi kolaho, aku na munhu ni mun'we lweyi angakotaka kutivutla vokweni ra Tatana wa mina. 
Mina na Tatana hi mun'we. 
Vayuda vatlhela varhola maribze valava kumukhandla. 
Yesu avahlamula aku ka vona: “Nimikombile mintirho leyotala leyinene; leyihumaka ka Tatana; xana, ka yona, hi wihi ntirho lowu minikhandlelaka wona ke?” 
Vayuda vamuhlamula vaku: “Ahikukhandli hi ntirho lowunene, kambe hi lesvi usandzaka Xikwembu, ni lesvi utiyendlaka Xikwembu, kasi wena u munhu ntsena.”
Yesu avahlamula, aku: “Xana akutsaliwanga Naweni wa n'wina lesvaku: Mina nite: ‘N'wina mi svikwembu’ xana?” 
Hikolaho, loko nawu uvavitile svikwembu lavaya avakongomiwa hi rito ra Xikwembu (kutani amatsalwa mangacinciwi). 
Kutani-ke, hikolaho ka yini miku: “Asandza Xikwembu hi mhaka ya lesvi ningate: Ni N'wana-wa-Xikwembu xana? Kasi hi mina lweyi Tatana angamukwetsimisa ni kumurhuma misaveni. 
Loko ningayendli mintirho ya Tatana wa mina minganipfumeli!
Kambe loko niyendla yona, hambi minganipfumeli, pfumelani yona mintirho, mitativa ni kutwisisa lesvaku Tatana a le ka mina, na mina ni le ka Tatana.” 
Hi loko varingeta kambe kumukhoma, kambe apshetemuka mavokweni ya vona. 
Kutani atlhela atsemakanya nambu wa Yordani, ayalaha Yohani aakhuvula kona kusunguleni, kutani atshama kona. 
Lavotala vata ka yena vaku: “Yohani angayendlanga xikombiso ni xin'we, kambe hinkwasvu lesvi Yohani angasvi vula henhla ka munhu lweyi, svitiyile.”
Kutani lavotala vapfumela ka yena ndhaweni yoleyo.
Yohani 11
Siku rin'wana, wanuna lweyi avaku i Lazaru wa le Betaniya, aavabza, ali muntini wa vamakwavu Mariya na Marta. 
(Mariya, hi yena lweyi angatshama atota Hosi hi mafurha lawa yonun'hwela, atlhela amusula milenge hi misisi ya yena; kutani Lazaru lweyi aavabza, aali makwavu wa yena.) 
Vamakwavu lava vaxisati varhumela rito ka Yesu, vaku ka yena: “Hosi, lweyi umurhandzaka wavabza.” 
Loko Yesu atwa svosvo, aku: “Kuvabza loku akungayisi kufeni, kambe i ka kudzunisa Xikwembu, ni lesvaku N'wana wa Xikwembu adzunisiwa hi kolaho kakona.”
Yesu aarhandza Marta ni makwavu Mariya, arhandza na Lazaru. 
Loko atwile lesvaku Lazaru wavabza, atshama masiku mambirhi laha aali kona. 
Kutani ndzhaku ka svosvo aku ka vajondzisiwa: “Ahitlheleleni Yudeya.”
Vajondzisiwa vaku ka yena: “Mujondzisi, akuhundzi masiku yotala, loko Vayuda varingete kukukhandla hi maribze. Xana wahalava kutlhelela kona ke?” 
Yesu ahlamula aku: “Xana siku rin'we ari na mawora ya khume ni mambirhi ke? Loko munhu afamba ninhlekanhi, angakala angawi hikuva avona hi rivoni ra misava leyi; 
kambe loko munhu afamba nivusiku, wawa hikuva arivoni arikona ka yena.”
Loko avulile svosvo, atlhela aku ka vona: “Lazaru murhandziwa wa hina, ayetlele, kambe niya kuyamupfuxa.” 
Vajondzisiwa vaku ka yena: “Hosi, loko ayetlele, atapfuka.” 
Yesu aavulavula hi ta kufa ka Lazaru, kambe vona avapimisa lesvaku avulavula hi ta kuyetlela vurhongo rinene. 
Kutani Yesu avabzela rivaleni, aku: “Lazaru afile, 
kutani, hikolaho ka n'wina nitsakile hi lesvi aningali kona koseyo, lesvaku mitapfumela. Kambe ahiyeni ka yena!”
Tomasi lweyi aavuliwaka “Hahla”, aku ka vajondzisiwakulobze: “Ahiyeni na hina, lesvaku hiyafa na yena.”
Kutani loko Yesu afika, akuma lesvaku Lazaru ahetile mune wa masiku na ali sirheni. 
Doropa ra Betaniya arili kusuhi na Yerusalema; mpfhuka wakona awuli kusuhi ni makilometro manharhu.
Kutani Vayuda lavotala avayile ka Marta na Mariya kuyavachavelela hikolaho ka rifu ra makwavu wa vona.
Loko Marta atwa lesvaku Yesu wata, aya mutlhangaveta; Mariya yena aatshamile ndlwini. 
Kutani Marta aku ka Yesu: “Hosi, loko onge awuvile kona, makwerhu ina angafanga.
Kambe ni svosvi nasvitiva lesvaku hinkwasvu lesvi usvikombelaka ka Xikwembu, xona xitakunyika svona.” 
Yesu aku ka yena: “Makwenu atapfuka kufeni.” 
Marta aku ka yena: “Nasvitiva lesvaku atapfuka kufeni hi siku ra makumu, akupfukeni ka vafi.” 
Yesu aku ka yena: “Hi mina kupfuka ni vutomi; lweyi apfumelaka ka mina, hambi angafa, atahanya,
kutani mani na mani lweyi ahanyaka, ava apfumela ka mina, angakala angafi ni siku ni rin'we. Xana wasvipfumela svosvo ke?” 
7Aku ka yena: “Ina Hosi, napfumela lesvaku hi wena Kriste,  N'wana wa Xikwembu, lweyi aafanela kuta laha misaveni.”
Loko Marta avulile svosvo, aya, ayavitana Mariya makwavu, amubzela hi kuhlevetela aku: “Mujondzisi akola, wakuvitana.” 
Loko Mariya atwa svosvo, apfuka hi kuhantlisa, aya ka Yesu. 
(Yesu aangasinghena xidoropanini, kambe ahali kola Marta angamutlhangaveta kona.) 
Vayuda lava avali ndlwini na Mariya vali karhi vamuchavelela, loko vamuvona asuka ayima ahuma hi kuhantlisa, vamulandza hi kuyanakanya lesvaku aya le sirheni kuyarila kona. 
Loko Mariya afika laha Yesu anga kona ni loko amuvona, akhinsama milengeni ya yena, aku ka yena: “We Hosi, loko onge awuvile kona, makwerhu ina angafanga.” 
Loko Yesu amuvona na ali karhi aba nkosi arila, ni loko avona Vayuda lavamuheleketaka na vona vali karhi vaba nkosi varila, atlhaveka svinene moyeni ni kutwa kuvaviseka lokukulu; 
kutani aku: “Mimuvekile kwihi xana?” Vaku ka yena: “Hosi, tana utakuvona.” 
Yesu arila. 
Kutani Vayuda vaku: “Vonani hilaha aamurhandza hakona!” 
Van'wana va vona vaku: “Yena lweyi angapfula mahlo ya lava vakufa mahlo hikolaho ka yini angakotanga kuyendla lesvaku munhu lweyi angafi xana?”
Yesu atlhela atlhaveka moyeni, ata kusuhi ni sirha. Sirha rakona arili mhakwa, mhakwa yakona ayipfaliwile hi ribze. 
Yesu aku: “Susani ribze!” Marta makwavu wa mufi aku ka yena: “Kambe Hosi, svosvi kufanele kuva na kunun'hwa, hikuva kuhundzile mune wa masiku na afile.” 
Yesu aku ka yena: “Xana anikubzelanga lesvaku loko upfumela, utavona kukwetsima ka Xikwembu ke?” 
Hi loko vasusa ribze, kutani Yesu alanguta tilweni, aku: “Tatana, nakukhensa, hikuva uniyingisile. 
Mina nisvitivile lesvaku masiku hinkwawu waniyingisa, kambe nivulile svilo lesvi hikolaho ka xitshungu lexi xiyimeke kola, lesvaku xitaza xipfumela lesvaku hi wena lweyi anirhumeke.” 
Kuteloko avulile svosvo, ahuwelela hi rito leritlakukeke, aku: “Lazaru, humela handle!” 
Kutani mufi ahuma na atsondziheliwile milenge ni mavoko hi mabandichi ni ximombo xa yena na xibohiwile hi faduku. Yesu aku ka vona: “Mutlhantlheni mimutshika atifambela.”
Lavotala xikarhi ka Vayuda lava avatile ka Mariya, loko vavonile lesvi Yesu asviyendleke, vapfumela ka yena 
Kambe van'wana va vona vaya ka Vafarisi, vayavabzela lesvi Yesu asviyendleke.
Hi loko Vaprista lavakulu ni Vafarisi vavitana Huvu ya Sanedri, vaku: “Hitayendla yini xana, lesvi munhu lweyi ayendlaka mahlori layotala?
Loko himutshikisa svosvo, hinkwavu vatapfumela ka yena, kutani Varoma vatata vatalovisa ndhawu leyi ya hina, ni kuhiheta hi rixaka.”
U n'wana wa vona lweyi vange i Kayafasi, aali Muprista lwenkulu lembe rolero, kutani aku ka vona: “Amitivi nchumu n'wina; 
xana amivoni lesvaku hi lesvipfunaka hina loko munhu mun'we afela van'wana, handle ka lesvaku rixaka hinkwaru rilova ke?” 
Marito lawa amangahumi ka yena; amavulile hi lesvi aali Muprista lwenkulu lembe rolero, kutani aprofeta lesvaku Yesu atafanela kufela rixaka; 
nasvona kungali ntsena kufela rixaka, kambe kuli kuhlengeleta vanhu va Xikwembu lavahangalakeke, avayendla van'we. 
Kutani kusukela siku lero, Vayuda vaboha makungu ya kudlaya Yesu.
Hikolaho Yesu angahafambafambanga rivaleni xikarhi ka Vayuda, kambe asuka kolaho, aya tikweni leringe kusuhi ni mananga, doropeni lerivuliwaka Efrayimi, ayatshama kona ni vajondzisiwa va yena.
Nkhuvu wa Paska ya Vayuda awuli kusuhi. Lavotala lavahumaka matikweni, avatlhantukele Yerusalema vayatibasisa, nkhuvu wungasivakona. 
Avalava Yesu, vavutisana na vayimile Tempeleni, vaku: “Xana miyehleketa yini? Aangati nkhubzeni! Xana atata ke?” 
Vaprista lavakulu ni Vafarisi avaleletile lesvaku, loko mun'wana ativa laha anga kona, aavativise, lesvaku vatakota kumukhoma.
Yohani 12
Loko kahasele masiku ya ntlhanu ni rin'we nkhuvu wa Paska wungasivakona, Yesu aya Betaniya. Kona akutshama Lazaru lweyi Yesu aamupfuxile kufeni. 
Vamulungisela svakuja kona. Marta aaphamela, kutani Lazaru aali mun'wana wa lavatshameke svakujeni na Yesu. 
Hi loko Mariya ateka xikutsu xa mafurha lawa yonun'hwela yodura ngopfu lamayendliweke hi nsinya wa narda leyinene, atota milenge ya Yesu, kutani amusula milenge hi misisi ya yena, yindlo hinkwayu yitala hi kunun'hwela ka mafurha yakona.
Yudasi Iskariyota, mun'wana wa vajondzisiwa va Yesu, lweyi aatamuxenga, avilela aku: 
“Hikolaho ka yini mafurha lawa mangaxavisiwanga hi tidenari ta madzana manharhu (300), male yinyikiwa svisiwana, xana?” 
Aavulisa svosvo, kungali hi lesvi aali ni mhaka ni svisiwana, kambe hi lesvi aali muyivi. Aali mutameli wa nkwama wa male, kutani aatolovele kupambula lesvicheliweke kona. 
Hi loko Yesu aku: “Mutshikeni ahlayisa mafurha lawa, amahlayisela siku ra kulahliwa ka mina.
Hikuva svisiwana, mina svona masiku hinkwawu; kambe mina, amingavi na mina masiku hinkwawu.”
Xitshungu lexikulu xa Vayuda xitwa lesvaku Yesu akona kolaho, kutani vata, kungali kutavona Yesu ntsena, kambe kuvona na yena Lazaru, lweyi Yesu amupfuxeke kufeni. 
Hi loko Vaprista lavakulu vaboha makungu ya kudlaya na yena Lazaru;
hikuva, hikolaho ka yena, Vayuda lavotala avafularhela vaprista, vapfumela ka Yesu.
Siku leritlhantamaka, xitshungu lexikulu xa vanhu lava avatile nkhubzini, xitwa lesvaku Yesu wata Yerusalema; 
kutani vateka mahanga ya mincindzu, vahuma vayamutlhangaveta na vali karhi vahuwelela, vaku:“Hozana!Akudzunisiwe lweyi ataka hi vito ra Hosi!Akudzunisiwe yena Mufumi wa Israyele!”
Yesu akuma mbongolo, kutani ayigada, hilaha Matsalwa mavuleke hakona, loko mate:
“Mingachaveni n'wina va le Siyoni! Mufumi wa n'wina hi lweyi, wata, agadile n'wana wa mbongolo.”
Vajondzisiwa va yena avatwisisanga mhaka leyi kusunguleni; kambe loko Yesu atlakuliwile, hi kona vangatsundzuka lesvaku mhaka ayitsaliwile mayelanu na yena, ni lesvaku vanhu avayendla svosvo vayendlela yena. 
Xitshungu lexi axili na Yesu, loko abzela Lazaru kuhuma sirheni amupfuxa kufeni, axiveka vumboni bza timhaka leti.
Nasvona vanhu lavotala avayile vayatlhangana na Yesu, hikuva avatwile lesvaku ayendlile mahlori wolawo. 
Kutani Vafarisi vabzelana vaku: “Masvivona lesvaku amahapfuni nchumu; vonani, vanhu hinkwavu valandza yena.”
Xikarhi ka lava vatlhantukele nkhubzini kuyagandzela, akuli ni Vagirika vangali vangani.
Vata ka Filipi, lweyi wa le Betisayida tikweni ra Galileya, vataku: “Nkulukumba, hilava kuvona Yesu.” 
Filipi ayabzela Andreya, kutani Andreya na Filipi vayabzela Yesu. 
Yesu avahlamula, aku: “Nkarhi wufikile lowu N'wana-wa-Munhu angatatlakuliwa ha wona. 
Nitiyisisile nili ka n'wina: Loko ndzhoho ya vele yingaweli misaveni yifa, yitotshama yiritano; kambe loko yifa, yitachela ngopfu. 
Lweyi arhandzaka vutomi bza yena kutlula mina, atalahlekeliwa ha bzona, kambe lweyi abzinyiketaka misaveni leyi, atatihlayisela vutomi lebzingaheliki. 
Loko munhu anitirhela, aanilandze, kutani laha ninga kona, na yena nandza wa mina atava kona. Loko munhu anitirhela, Tatana atamukomba malwandla.
“Svosvi moya wa mina wakarhateka; xana ningavula yini? Xana ningaku, Tatana, niponise ka nkarhi lowu, ke? E-e, kambe lesvi, hi svolesvi ningatela svona, ka nkarhi lowu. 
Tatana, dzunisa vito ra wena!” Kutani kutwakala rito, rihuma tilweni riku: “Niridzunisile, nitoyengeta niridzunisa.”
Xitshungu lexi axiyimile kolaho, xisvitwile, kutani xiku: “Rindzindzile!” Van'wana vaku: “Ntsumi yivulavulile na yena.” 
Yesu atlhela, aku: “Rito leri aringayendleli mina loko ritwala, kambe riyendlela n'wina. 
Misava leyi svosvi yikarhi yiyavanyisiwa, kutani hosana ya misava leyi atahlongoliwa svosvi. 
Kambe mina, loko nitava nitlakuliwile nisuka misaveni, nitakokela vanhu hinkwavu ka mina.” 
Aavulisa svosvo hi kuringanisa rifu leri aangatofa ha rona.
Xitshungu ximuhlamula, xiku: “Hitwile Nawini lesvaku Mesiya atahanya hilaha kungaheliki; uvulisa kuyini wena, lesvi unge: ‘N'wana-wa-Munhu afanele kutlakuliwa’ xana? I mani N'wana-wa-Munhu lweyi ke?” 
Yesu aku ka vona: “Kuvonakala kahatava kona nkarhinyana na n'wina; fambani loko mahali ni kuvonakala, lesvaku munyama wutakala wungamikumi; kasi lweyi afambaka munyameni angativi laha ayaka kona. 
Loko mahali ni kuvonakala, pfumelani ka kuvonakala, lesvaku muhundzuka vana vakuvonakala.”
Hambilesvi ayendleke mahlori layotala ngopfu mahlweni ka vona, avapfumelanga ka yena, 
svili lesvaku rito leri muprofeta Ezaya atshamaka arivula rihetiseka, leringe:“We Hosi, i mani lweyi akholweke esvi hibzeliweke svona xana?Xana akona lweyi avoneke matimba ya Hosi mhakeni leyi, ke?”
Avakotanga kupfumela, hi kolaho Ezaya atlhela aku:
“Aphumisile mahlo ya vona,ni kutlanyata miyehleketo ya vona,lesvaku vangahavoni,ni kutwisisa vangahatwisisi,ni lesvaku vangahundzuki,na mina ningavahanyisi.”
Ezaya avulile lesvi, hikuva avonile kudzuneka ka Yesu, na svona, aavulavula hi ta yena.
hambi svilitano, lavotala ni le xikarhi ka tindhuna avapfumela ka yena; kambe, hikolaho ka Vafarisi, avangasvivuli rivaleni hi kuchava kuhlongoliwa sinagogeni.
Hakunene varhandzile kudzunisiwa hi vanhu kutlula kudzunisiwa hi Xikwembu.
Kutani Yesu atlakusa rito, aku: “Lweyi apfumelaka ka mina, angapfumeli ka mina ntsena kambe apfumela ni le ka lweyi anirhumeke; 
nasvona lweyi anivonaka, avona lweyi anirhumeke. 
Mina ni kuvonakala, kutani nitile misaveni lesvaku mani na mani lweyi apfumelaka ka mina, angatshami munyameni. 
Mun'wana ni mun'wana lweyi atwaka marito ya mina, kambe angamahlayisi, animuyavanyisi, hikuva anitelanga kutayavanyisa misava, kambe kutaponisa misava. 
Lweyi anifularhelaka, kutani angayamukeli marito ya mina, a ni lweyi amuyavanyisaka; i marito lawa nimavulaka lawa mangatamiyavanyisa hi siku ra makumu. 
Hikuva anivulavulanga svohuma ka mina, kambe Lweyi anirhumeke, yena Tatana hi xiviri xa yena, anileletile lesvi nifaneleke kusvitivisa ni kusvivula.
Nitiva lesvaku kulerisa ka yena i vutomi leringaheliki kutani lesvi nisvivulaka, nisvivula hilaha Tatana anibzeleke hakona.”
Yohani 13
Nkhuvu wa Paska awungasifika, kambe Yesu aativa lesvaku nkarhi wa yena wufikile wakusuka laha misaveni, aya ka Tatana. Aarhandza vanhu va yena laha misaveni, kutani avarhandzile ngopfu kuyisa kuheteleleni. 
Diyavulosi akuli khale abohile makungu ya lesvaku Yudasi, n'wana Simoni Iskariyota, ataxenga Yesu. Loko kulikarhi kulaleliwa, 
Yesu, hi kutiva lesvaku Tatana avekile svilo hinkwasvu mavokweni ya yena, ni lesvaku ahumile ka Xikwembu, nasvona aya ka Xikwembu, 
asuka ayima kulaleleni, asusa (xifunengelo) xa yena, ateka thawula, atikhama ha rona. 
Kutani achela mati ka baziya, asungula kuhlambisa vajondzisiwa milenge, ayisula hi thawula leri atikhameke ha rona. 
Ata ka Simoni Petrosi; kutani Petrosi aku ka yena: “Hosi, xana ulava kunihlampsa milenge wena ke?” 
Yesu amuhlamula, aku: “Lesvi nisviyendlaka awusisvitiva, kambe utasvitwisisa ndzhaku.”
Petrosi aku ka yena: “Ungakala unganihlampsi milenge ni siku ni rin'we!” Yesu amuhlamula, aku: “Loko ningakuhlampsi, awunchumu ka mina.” 
Simoni Petrosi aku ka yena: “Hosi, kungali milenge ya mina ntsena, kambe na wona mavoko ni nhloko!”
Yesu aku ka yena: “Lweyi ahlambeke miri angahafaneli kuyengeta ahlamba, loko yingali milenge ntsena, hikuva hinkwawu miri wa yena wubasile; kutani n'wina, mibasile, kambe kungali hinkwenu.”
(Yesu aativa lweyi aali kusuhi nikumuxenga; hi kolaho angavula aku: “Ahi hinkwenu lava mibaseke.”)
Loko ahetile kuvahlampsa milenge, ateka xifunengelo xa yena atlhela atshama hansi, aku ka vona: “Xana matwisisa lesvi nimiyendleleke svona ke? 
Minivula ‘Mujondzisi’ ni ‘Hosi’; mivula, hikuva ni yena. 
Kutani-ke loko mina, Hosi ya n'wina ni Mujondzisi wa n'wina, nimihlampsile milenge, na n'wina mitafanela kuhlampsana milenge, 
hikuva nimivekele xikombiso, lesvaku na n'wina miyendlisa lesvi ningayendlisa svona ka n'wina. 
Nitiyisisile nili ka n'wina: Mutirhi ahinkulu ka n'winyi wa yena, ni murhumiwa ahi nkulu ka lweyi amurhumeke. 
Loko mitiva svilo lesvi, mitlhela misviyendla, mitava mikatekile.
“Anivulavuli nipatsa n'wina hinkwenu; nitiva lava nivahlawuleke; kambe Tsalwa rifanele kuhetiseka, leringe: ‘Lweyi ajaka xinkwa na mina, anihundzukelile, anikhadlanya.’ 
Nimibzela svosvi mhaka leyi, yingasihumelela, lesvaku siku yihumelelaka, mitapfumela lesvaku ‘Mina, hi ye mina’. 
Nitiyisisile nili ka n'wina: Lweyi ayamukelaka mani na mani lweyi nimurhumaka, ayamukela mina; ni lweyi aniyamukelaka, ayamukela lweyi anirhumeke.”
Loko Yesu avulile timhaka toleto, akarhateka moyeni, kutani aboxa, aku: “Nitiyisisile, nili ka n'wina: Mun'we wa n'wina atanixenga.” 
Vajondzisiwa valangutana, vakanakana, hikuva avangativi lesvaku avula mani.
Mun'we wa vajondzisiwa, lweyi Yesu aamurhandza, aatshamile hi tlhelo ra xinene ra Yesu. 
Hi loko Simoni Petrosi amukweneta kuvutisa lesvaku avula mani. 
Mujondzisiwa lweyi akorhamela ka Yesu, ahlevetela aku: “Hosi, i mani xana?” 
Yesu ahlamula, aku: “Hi lweyi ningatamunyika xinkwa loko nikhemile nipeta nkambaneni.” Kutani apeta xikhemu xa xinkwa, ateka axinyika Yudasi n'wana Simoni Iskariyota. 
Loko Yudasi axijile, angheniwa hi Sathana. Hi loko Yesu aku ka yena: “Lexi uxiyendlaka, hantlisa uxiyendla.” 
Akuvanga ni mun'we wa lavatshameke mezeni, lweyi angativa lesvaku Yesu aavulela yini svilo lesvi ka yena 
Van'wana avayanakanya lesvaku, lesvi Yudasi aali mutameli wa nkwama wa male, Yesu aamubzela kuyaxava sva nkhuvu lesvipfumalekaka, kumbe kuyanyika xanchumu ka svisiwana.
Hikolaho, loko Yudasi atekile xikhemu xa xinkwa, ahantlisa ahuma. Nakona se abzili vusiku.
Loko Yudasi ahumile, Yesu aku: “Svosvi N'wana-wa-Munhu adzunisiwile, na xona Xikwembu xidzunisiwile ka yena
Lesvi xidzunisiweke ka yena, na xona xitamudzunisa mahlweni ka xona; xitahantla xisviyendla.
Vana vanga, nahatava na n'wina nkarhinyana; mitanilava, kambe hilaha nibzeleke Vayuda hakona loko nite: ‘Laha niyaka kona mingakala mingati’, na n'wina svosvi namibzela mhaka leyi. 
Niminyika Nawu lowumpsha nili: Rhandzanani! Kukotisa lesvi mina nimirhandzeke, rhandzanani na n'wina. 
Hikolaho-ke hinkwavu vatativa lesvaku mi vajondzisiwa va mina, loko mirhandzana.”
Simoni Petrosi aku ka yena: “Hosi, xana uyakwihi?” Yesu amuhlamula, aku: “Laha niyaka kona, ungakala unganilandzi svosvi; kambe ndzhaku utani landza.” 
Petrosi aku ka yena: “Hosi, xana ningatsandzeka kukulandza svosvi hikolaho ka yini ke? Ninganyiketa vutomi bza mina hikolaho ka wena!” 
Yesu amuhlamula, aku: “Xana unganyiketa vutomi bza wena hikolaho ka mina ke? Nitiyisisile nili ka wena: Nkuku wungasiyimba, utava unikanetile kanharhu.”
Yohani 14
Timbilu ta n'wina tingakarhateki; pfumelani ka Xikwembu, ni le ka mina mipfumela. 
Tindhawu titele ndlwini ya Tatana wa mina; loko asvingaritano, anitava nimibzelile; kutani niyamilungisela kona. 
Loko niyile kuyamilungisela kona, nitavuya; kutani nitamiteka mita ka mina, lesvaku laha ninga kona, miva kona na n'wina. 
Kutani ndlela yoya laha niyaka kona mayitiva. 
Tomasi aku ka yena: “Hosi, laha uyaka kona ahikutivi; ni ndlela yakona hingayitivisa kuyini xana?” 
Yesu aku ka yena: “Hi mina ndlela, ni ntiyiso, ni vutomi; aku na munhu lweyi ataka ka Tatana, loko kungali ha mina. 
Loko mitiva mina, mitativa ni Tatana wa mina; kusukela svosvi, mamutiva, nasvona mimuvonile.”
Filipi aku ka yena: “Hosi, hikombe Tatana, kutani svitava svihiringene.” 
Yesu aku ka yena: “I khale nili na n'wina, kasi ni svosvi awusinitiva, Filipi? Lweyi anivoneke, avonile Tatana; hikolaho ka yini uku: ‘Hi kombe Tatana’? 
Xana awupfumeli lesvaku ni le ka Tatana, ni lesvaku Tatana a le ka mina ke? Lesvi nimibzelaka svona asvihumi ka mina. Tatana lweyi anga ka mina, hi yena lweyi atirhaka mintirho leyi ya yena.
Nipfumeleni loko niku ni le ka Tatana, ni lesvaku Tatana a le ka mina; loko minganikholwi, pfumelani hikolaho ka yona mintirho.
“Nitiyisisile nili ka n'wina: Lweyi apfumelaka ka mina, na yena atayendla mintirho leyi niyiyendlaka; atayendla nileyitlulaka leyi, hikuva niya ka Tatana. 
Hinkwasvu lesvi misvikombelaka hi vito ra mina, nitasviyendla, lesvaku Tatana adzunisiwa ka N'wana. 
Loko mikombela ka mina xanchumu hi vito ra mina, nitaxiyendla.”
“Loko minirhandza, mitahlayisa milawu ya mina. 
Nitakombela Tatana, kutani yena ataminyika Muchaveleli mun'wana, lweyi angatava na n'wina hilaha kungaheliki, 
anga Moya wa ntiyiso. Misava yingakala yingamuyamukeli, hikuva ayimuvoni, ayimutivi. N'wina mamutiva, hikuva atshama na n'wina, nasvona a le ndzeni ka n'wina.
“Aningamisiyi mili svirhombe; nitata ka n'wina. 
Ndzhaku ka nkarhinyana, misava ayingahanivoni, kambe n'wina mitanivona. Lesvi nihanyaka, na n'wina mitahanya. 
Hi siku rakona, mitativa lesvaku ni le ka Tatana wa mina, ni lesvaku na n'wina mi le ka mina, kukotisa lesvi na mina ninga ka n'wina. 
Lweyi ayamukeleke milawu ya mina, kutani ayihlayisa, hi yena lweyi anirhandzaka; kutani lweyi anirhandzaka, atarhandziwa hi Tatana wa mina; na mina nitamurhandza, niva nitipfuletela ka yena” 
Yudasi (angali lweyi wa Iskariyota) aku: “Hi lesvoyini, Hosi, loko uku, utatipfuletela ka hina, kungali ka misava ke?” 
Yesu amuhlamula, aku: “Loko munhu anirhandza, atahlayisa rito ra mina, kutani Tatana wa mina atamurhandza, kutani hitata ka yena, hitshama na yena. 
Lweyi anganirhandziki, angahlayisi marito ya mina; kutani rito leri miritwaka, ahi ra mina, kambe i ra Tatana lweyi anirhumeke.
“Nimitivisile svilo lesvi nahali na n'wina. 
Kambe Muchaveleli anga Moya Lowokwetsima lowu Tatana angatawurhuma hi vito ra mina, atamujondzisa hinkwasvu, ni kumutsundzuxa hinkwasvu lesvi nimibzeleke svona.
“Nimisiyela kurhula, niminyika kurhula ka mina. Animinyiki hilaha misava yinyikaka hakona. Timbilu ta n'wina tingakarhateki, tingakhomiwi hi kuchava. 
Minitwile loko nite ka n'wina: ‘Nafamba, kutani nitatlhela nivuya niva na n'wina.’ Loko onge minirhandzile, ingi mitsakile hi lesvi niyaka ka Tatana, hikuva Tatana i nkulu kutlula mina. 
Nisvosvi, nimibzelile svilo lesvi, svingasihumelela, lesvaku loko svihumelela, mitakota kupfumela. 
Aningahavulavuli svotala na n'wina, hikuva mufumi wa misava leyi wata; kambe anga na matimba henhla ka mina. 
Hinkwasvu lesvi, svilava kukomba misava lesvaku nirhandza Tatana, ni lesvaku nitirha hilaha Tatana anileleteke hakona. Sukani miyima, ahifambeni hisuka la!
Yohani 15
“Hi mina nsinya wa xiviri wa mvhinya; murimi i Tatana wa mina. 
Rhavi rin'wana ni rin'wana leringa ka mina, leringavekiki mihandzu, warisusa; kambe rin'wana ni rin'wana lerivekaka mihandzu, warichaputela risaseka, lesvaku ritaveka mihandzu yotala. 
Ni svosvi n'wina misasekisiwile, hikolaho ka rito leri nimibzeleke rona. 
Tshamani ka mina, kukotisa lesvi na mina nitshamaka ka n'wina. Tani hi lesvi rhavi ringakotiki kuveka ha roxe loko ringanamarhelanga ka nsinya, na n'wina mingesvikoti loko minganinamarhelanga.
Hi mina nsinya wa mvhinya; n'wina mimarhavi. lweyi atshamaka ka mina, kukota lesvi na mina nitshamaka ka yena, aveka mihandzu yotala; hikuva handle ka mina mingakala mingakoti kuyendla nchumu. 
Mani na mani lweyi angatshamiki ka mina, wa cukumetiwa handle tani hi rhavi leriomeke. Marhavi lawa yotanu mahlengeletiwa, kutani mahoxiwa ndzilweni mapsha. 
Loko mitshama ka mina, ni loko marito ya mina matshama ka n'wina kombelani hinkwasvu lesvi misvirhandzaka, kutani mitayendleliwa svona. 
Tatana wa mina adzunisiwa hi loko miveka mihandzu leyotala, kukombisa lesvaku mivajondzisiwa va mina va ntiyiso.
“Tani hi lesvi Tatana anirhandzeke, na mina nimirhandzile; tshamani arirhandzwini ra mina. 
Loko mihlayisa milawu ya mina, mitatshama arirhandzwini ra mina, hilaha na mina nihlayiseke milawu ya Tatana wa mina, kutani nitshama arirhandzwini ra yena.
“Nimibzelile timhaka leti, lesvaku kutsaka ka mina kuva ka n'wina ni lesvaku kutsaka ka n'wina kuva loku kuhetisekeke.
Nawu wa mina hi lowu: Hi lesvaku mirhandzana, kukotisa lesvi na mina nimirhandzeke. 
Aku na munhu lweyi anga ni rirhandzu leritlulaka ra lweyi anyiketaka vutomi bza yena hikolaho ka vanghanu. 
Mivanghanu va mina loko miyendla lesvi nimibzelaka svona.
Anahamivuli malandza, hikuva nandza angativi lexi n'winyi wa yena axiyendlaka; kambe nimivulile vanghanu, hikuva nimitivisile hinkwasvu lesvi nisvitweke ka Tatana wa mina. 
Ahi n'wina minihlawuleke; hi mina nimihlawuleke, kutani nimivekile lesvaku miya, miyaveka mihandzu, ni lesvaku mihandzu ya n'wina yiva kona masiku hinkwawu; kutani hinkwasvu lesvi mingatasvikombela ka Tatana hi vito ra mina, ataminyika svona. 
Lesvi nimibzelaka svona hi lesvaku mirhandzana.
“Loko vanhu va misava vamivenga, tivani lesvaku varhangile vavenga mina, vangasivenga n'wina.
Loko amili vanhu va misava, misava ayitarhandza sva yona. Kambe lesvi n'wina mingaliki va misava, ni lesvi nimihlawuleke ka yona, vanhu va misava vamivenga.
Tsundzukani lesvi nimibzeleke svona, loko nite: ‘Nandza ahinkulu ka n'winyi wa yena.’ Loko vanixanisile, na n'wina vatamixanisa; loko vahlayisile rito ra mina, ni ra n'wina vatarihlayisa. 
Kambe vatayendla hinkwasvu lesvi ka n'wina hikolaho ka mina, hikuva avamutivi lweyi anirhumeke.
Loko aningatanga nitavulavula na vona, avangatava ni nandzu; kambe svosvi ava na lexi vangatiponisaka ha xona nandzwini wa vona.
Lweyi anivengaka, avenga na Tatana wa mina. 
Loko aningayendlanga, xikarhi ka vona, mintirho leyi yingasiki yendliwaka hi munhu ni mun'we, avangatava ni nandzu; kambe vayivonile mintirho ya mina, kutani vahivengile, mina na Tatana. 
Asvili lesvaku rito leringatsaliwa Nawini wa vona rihetiseka, leringe: ‘Vanivengile ntsena handle ka mhaka.’
“Siku kungatafika Muchaveleli lweyi ningatamurhumela yena ata hi le ka Tatana, anga Moya wa ntiyiso lowuhumaka ka Tatana, ataveka vumboni ha mina; 
na n'wina mitimboni ta mina, hikuva mive na mina kusukela kusunguleni.
Yohani 16
“Nimibzelile timhaka leti lesvaku mitakala mingakhunguvanyeki. 
Vatamihlongola masinagogeni; na svona, kutata nkarhi lowu mani na mini lweyi amidlayaka angatayanakanya lesvaku atirhela Xikwembu. 
Vatamiyendla svilo lesvi hikuva avahitivanga, hambi Tatana hambi mina. 
Kambe nimibzelile timhaka leti lesvaku loko nkarhi wa kuhumelela ka tona wufika, mitatsundzuka lesvaku nivulavulile hi tona ka n'wina.“Animibzelanga svilo lesvi kusunguleni, hikuva anahali na n'wina. 
Kambe svosvi niya ka lweyi anirhumeke, kutani aku na mun'we wa n'wina lweyi anivutisaka, aku: ‘Uya kwihi xana?’ 
Kambe hi mhaka ya lesvi nimibzeleke svilo lesvi, timbilu ta n'wina titele hi gome. 
Hambi svilitano, namibzela ntiyiso: Svitava svinene ka n'wina loko nifamba. Hikuva loko ningafambi, Muchaveleli angakala angati ka n'wina; kambe loko nifamba, nitamurhumela ata ka n'wina. 
Loko ata, atakholwisa misava hi ta kujoha, ni kululama, ni kuyavanyisa: 
Hi ta kujoha, hikuva avapfumeli ka mina; 
hi ta kululama, hikuva niya ka Tatana, kutani amingahanivoni; 
hi ta kuyavanyisa, hikuva mufumi wa misava leyi ayavanyisiwile.
“Nahali ni lesvotala lesvi nifanelaka kumibzela svona, kambe svingamitikela svosvi. 
Kambe loko yena ata, anga Moya wa ntiyiso, atamifambisa ndleleni hinkwayu ya ntiyiso; hikuva angakala angavulavuli svohuma ka yena; kambe xin'wana ni xin'wana lexi axitwaka, ataxivula; nasvona atamitivisa lesvi svingatata. 
Atanidzunisa, hikuva lesvi amitivisaka svona, atava asvikuma ka mina. 
Hinkwasvu lesvi Tatana anga na svona, i sva mina; hi kolaho ningavula lesvaku, lesvi amitivisaka svona, atava asvikuma ka mina.
“Ndzhaku ka nkarhinyana, amingahanivoni; kutani ndzhaku ka nkarhinyana kambe, mitanivona.”
Van'wana xikarhi ka vajondzisiwa va yena vavutisana, vaku: “Xana avula yini, loko aku ka hina: ‘Ndzhaku ka nkarhinyana, aminganivoni, kutani ndzhaku ka nkarhinyana kambe, mitanivona’ ke? Nilesvi ange: ‘Hikuva niya ka Tatana’ ke?” 
Vayengeta vaku: “Xana avula yini, loko aku: ‘Ndzhaku ka nkarhinyana’, ke? Ahitivi lesvaku avula yini!”
Yesu asvitivile lesvaku valava kumuvutisa, kutani aku ka vona: “Xana mivutisana hi letoyini xikarhi ka n'wina? Xana hi lesvi ningate: ‘Ndzhaku ka nkarhinyana, aminganivoni, kutani ndzhaku ka nkarhinyana kambe, mitanivona’ ke? 
Nitiyisisile nili ka n'wina: Mitarila miva mikolola, kambe misava yona yitatsaka; mitatwa kuvaviseka, kambe kuvaviseka ka n'wina kutahundzuka kutsaka. 
Loko wansati aveleka, atwa kuvava lokukulu, hikuva nkarhi wa yena wufikile; kambe loko avelekile n'wana, warivala maxangu ya yena hikolaho ka kutsaka, hi lesvi kungavelekiwa munhu misaveni.
Svitano na n'wina: Mitwa kuvaviseka svosvi, kambe nitatlhela nimivona, kutani timbilu ta n'wina titatsaka, kutani aku na munhu lweyi angatamitekela kutsaka ka n'wina.
“Hi siku rakona, amingahanivutisi nchumu. Nitiyisisile nili ka n'wina: Hinkwasvu lesvi mingatasvikombela ka Tatana hi vito ra mina, ataminyika svona. 
Kufika svosvi, amisikombela nchumu hi vito ra mina; kombelani, mitanyikiwa, lesvaku kutsaka ka n'wina kuva loku kuhetisekeke.
“Nimibzelile timhaka leti hi kuvulavula hi svifaniso; kambe nkarhi wata, lowu ningataka ningahavulavuli na n'wina hi mukhuva lowu; kambe nitamibzela sva Tatana rivaleni ningarhendzeleki. 
Loko siku rakona rifika, mitakombela hi vito ra mina, kambe anivuli lesvaku nitamikombelela ka Tatana, 
hikuva Tatana hi yexe wa mirhandza. Amirhandza hikuva minirhandzile, miva mipfumela lesvaku nihuma ka Xikwembu. 
Nihumile ka Tatana, kutani nitile misaveni; svosvi nitlhela nisuka misaveni, niya ka Tatana.”
Vajondzisiwa va yena vaku ka yena: “Aha! Svosvi uvulavula rivaleni ungarhendzeleki; awahavulavuli hi svifaniso. 
Svosvi hatwisisa lesvaku utiva svilo hinkwasvu, kutani asvifaneli lesvaku munhu akuvutisa nchumu; hikolaho ka svona, hapfumela lesvaku uhuma ka Xikwembu.” 
Yesu avahlamula, aku: “Svosvi mapfumela xana? 
Vonani, nkarhi wata, ni svosvi wufikile, lowu mingatahangalaka ha wona, mun'wana ni mun'wana atlhelela kaya ka yena, minisiya nilinoxe; hambi svilitano aninoxe, hikuva Tatana ana mina. 
Nimibzelile svilo lesvi lesvaku miva ni kurhula ka mina. La misaveni, mitava ni mahlomulu, kambe tiyani timbilu, nihlulile misava.”
Yohani 17
Yesu avulile timhaka leti. Kutani atlakusa mahlo, alanguta tilweni, aku: “Tatana, nkarhi wufikile; dzunisa N'wana wa wena, lesvaku N'wana akudzunisa. 
Hakunene, umunyikile vuhosi henhla ka vanhu hinkwavu, lesvaku hinkwavu lava umunyikeke vona, yena avanyika vutomi lebzingaheliki. 
Kambe vutomi lebzingaheliki, hi lesvaku vakutiva, wena ntsena unga Xikwembu xa ntiyiso, na Yesu Kriste lweyi umurhumeke.
“Nikudzunisile laha misaveni, hi kuheta ntirho lowu uninyikeke wona lesvaku niwutirha. 
Svosvi Tatana, nidzunise mahlweni ka wena hi kudzuneka loku anili nakona ka wena, matilo ni misava svingasivakona.
“Nikutivisile ka vanhu lava uninyikeke vona vali lavahlawuliweke misaveni; avali va wena; uninyikile vona, kutani vahlayisile rito ra wena. 
Svosvi vasvitiva lesvaku hinkwasvu lesvi uninyikeke svona, svihuma ka wena, 
hikuva nivanyikile marito lawa uninyikeke wona; vamayamukelile, kutani vajondzile hakunene lesvaku nihuma ka wena, kutani vapfumelile lesvaku nirhumiwile hi wena. 
Navakhongelela; anikhongeleli misava, kambe nikhongelela lava uninyikeke vona, hikuva i va wena. 
Hinkwasvu lesvinga sva mina, i sva wena; ni sva wena, i sva mina; kutani nidzunisiwile hikolaho ka svona. 
Anahali misaveni, kambe vona va laha misaveni, kutani nita koseyo ka wena. Tatana lweyi akwetsimeke, vahlayise hi matimba ya vito ra wena, leri uninyikeke rona, lesvaku vava mun'we kufana na hina. 
Loko nahali na vona, anivahlayisa hi matimba ya vito ra wena leri uninyikeke rona; nivabiyelelile, kutani akuvanga ni mun'we wa vona lweyi aloveke, loko angali munhu lweyi aafanela kulova, lesvaku Matsalwa mahetiseka. 
Svosvi nita koseyo ka wena, kutani nivula svilo lesvi nili misaveni, lesvaku kutsaka ka mina kuva loku kuhetisekeke ka vona. 
Nivanyikile rito ra wena, kutani vanhu va misava vavavengile, hikuva ahi va misava, tani hi lesvi na mina ningaliki wa misava.
Anikombeli lesvaku uvasusa misaveni, kambe hi lesvaku uvalwela ka lweyi wobiha. 
Ahi va misava, tani hi lesvi na mina ningaliki wa misava. 
Vakwetsimisi antiyisweni; rito ra wena i ntiyiso. 
Tani hi lesvi unirhumeke misaveni, na mina nivarhumile misaveni. 
Kutani nitikwetsimisa hikolaho ka vona, lesvaku na vona vakwetsimisiwa antiyisweni.
“Anikhongeleli vona ntsena, kambe nikhongelela ni lava vangatapfumela ka mina hi rito ra vona;
ninavela lesvaku hinkwavu vava mun'we, kufana ni lesvi wena Tatana unga ka mina, na mina ninga ka wena, lesvaku na vona vava ka hina, kutani misava yitapfumela lesvaku unirhumile. 
Nivanyikile kudzuneka loku uninyikeke kona, lesvaku vava mun'we kufana na hina hinga mun'we: 
Mina ka vona, na wena ka mina, lesvaku vayendliwa lavahetisekeke, vakondza vava mun'we, kutani vanhu va misava vatativa lesvaku unirhumile, ni lesvaku uvarhandzile kufana ni lesvi unirhandziseke xisvona. 
Tatana, nilava lesvaku hinkwavu lava uninyikeke vona, vava na mina laha ninga kona; vatahamba vahlalela kukwetsima ka mina loku uninyikeke kona, hikuva unirhandzile misava yingasitumbuluxiwa. 
Tatana lweyi alulameke, misava ayikutivanga, kambe mina nikutivile, kutani vanhu lava vasvitivile lesvaku nirhumiwile hi wena. 
Nikutivisile ka vona; nahata kutivisa, lesvaku rirhandzu leri unirhandzeke ha rona, riva ka vona, na mina niva ka vona.”
Yohani 18
Loko Yesu avulile marito lawa, ahuma ni vajondzisiwa va yena, apelela xinkovanini xa xinambzana xa Kedroni. Akuli ni ntanga kolaho, kutani ayanghena kona ni vajondzisiwa va yena.
Yudasi muxengi na yena aativa ndhawu liya, hikuva Yesu aatolovela kuhlengeletana ni vajondzisiwa va yena kona.
Yudasi ateka ntlawa wa masochwa, ni valaveleli lava varhumiweke hi Vaprista lavakulu ni Vafarisi, vata ni tivoni ni svisosvani ni matlhari.
Yesu, hi kutiva hinkwasvu lesvi svingatamuhumelela, ahuma aya ka vona, aku: “Milava mani xana?” 
Vamuhlamula, vaku: “Yesu wa Nazareta.” Yesu aku ka vona: “Hi mina lweyi!” Yudasi muxengi, na yena aayimile na vona kolaho. 
Loko Yesu ate ka vona: “Hi mina lweyi!” Vanhlehla hi xindzhakwandzhakwani, vayawa.
Kutani avavutisa ka vumbirhi aku: “Milava mani xana?” Vaku: “Yesu wa Nazareta.” 
Yesu ahlamula aku: “Nimibzelile niku: ‘Hi mina lweyi.’ Loko kunene milava mina, tshikani lava, vatifambela.” 
(Asvili lesvaku rito leri angarivula rihetiseka, loko ate: “Anitshikanga ni mun'we wa lava uninyikeke vona, alova.”)
Simoni Petrosi lweyi aali ni tlhari arihlomula, atsema mutirhi wa Muprista lwenkulu, amuxupula ndleve ya xinene. Vito ra xikarawa lexi avaku i Malko.
Hi loko Yesu aku ka Petrosi: “Tlhelisa mesa wa wena ankotlotweni wa wona; xana aninganweli ndzhekweni lowu Tatana aninyikeke wona xana?”
Ntlawa wa masochwa ni ndhuna leyikulu ya wona ni valaveleli va Vayuda, vakhoma Yesu, vamuboha.
Kutani varhanga hi kumuyisa ka Anasi. N'wana waxisati wa Anasi aatekiwile hi Kayafasi, Muprista lwenkulu wa lembe lero. 
Hi yena Kayafasi lweyi angatshama atsundzuxa Vayuda lesvaku asvitayampsa loko munhu mun'we afela vanhu hinkwavu.
Simoni Petrosi ni mujondzisiwa mun'we valandza Yesu; mujondzisiwa wakona aativiwa hi Muprista lwenkulu, kutani anghena hubzeni ya yindlo ya Muprista lwenkulu na Yesu. 
Kambe Petrosi aayimile handle nyangweni. Hi loko mujondzisiwa lweyi mun'wana lweyi ativiwaka hi Muprista lwenkulu, ahuma ayavulavula ni murhangeli waxisati lweyi aali mulanguteli wa nyangwa, kutani anghenisa Petrosi. 
Hi loko mutirhi lwiya waxisati aku ka Petrosi: “Xana awu mujondzisiwa wa munhu lweyi ke?” Aku: “Ani yena.” 
Svikarawa ni valaveleli avatshivelile ndzilo wa makhala, hikuva akuli ni xirhami; kutani avali karhi vaworha ndzilo; na yena Petrosi aayimile na vona, aworha ndzilo.
Anasi Muprista lwenkulu avutisa Yesu hi ta vajondzisiwa va yena ni ta kujondzisa ka yena. 
Yesu amuhlamula, aku: “Nivulavulile rivaleni mahlweni ka vanhu hinkwavu. Nijondzisile minkarhi hinkwayu masinagogeni ni le Tempeleni, laha Vayuda hinkwavu vahlengeletanaka kona, anivulanga nchumu xihundleni. 
Hikolaho ka yini uvutisa mina? Vutisa lava vatweke lesvi ningavabzela svona; vona vasvitiva lesvi nisvivuleke.”
Loko Yesu avulile svosvo, mun'wana wa valaveleli lweyi aayimile kolaho, aba Yesu hi mpama, aku: “Xana hi rona hlamulele ra wena ka Muprista lwenkulu ke?” 
Yesu amuhlamula, aku: “Loko ningavulavulanga khwatsi nikombi xihoxo xa mina, kambe loko nivulavulile hi nawu wakona, unibela yini xana?”
Kutani Anasi amurhumela na abohiwile ka Kayafasi, Muprista lwenkulu mun'wana.
Simoni Petrosi aayimile na ali karhi aworha ndzilo. Vaku ka yena: “Xana na wena awumun'we wa vajondzisiwa va yena ke?” Yena akaneta, aku: “Ani yena!” 
Mun'we wa xikarawa xa Muprista lwenkulu, xaka ra lweyi Petrosi amutsemeke ndleve, aku: “Xana anikuvonanga wena antangeni na uli na yena ke?” 
Petrosi atlhela akaneta; hi nomo-lo, nkuku wuyimba.
Kutani vasuka na Yesu ka Kayafasi, vamuyisa ndlwini ya vuhosi. Akahali mpundzu svinene; vona hi voxe avanghenanga ndlwini ya vuhosi, kuyendlela lesvaku vangatinyamisi, vatakota kuja nkhuvu wa Paska. 
Hikolaho Pilato ahuma, aya ka vona, kutani aku: “Xana mihehla munhu lweyi hi nandzu wihi ke?” 
Vahlamula vaku ka yena: “Loko munhu lweyi aangajohanga, ahingatamutisa ka wena.” 
Pilato aku ka vona: “Mutekeni n'wina, miyamuthethisa hi nawu wa ka n'wina.” Vayuda vaku ka yena: “Nawu awuhipfumeleli kudlaya munhu.” 
(Lesvi akuli kuhetisa rito leri Yesu atshamaka arivula loko afanisa rifu leri angatafanela kufa ha rona.)
Pilato atlhela anghena ndlwini ya vuhosi, avitana Yesu, aku ka yena: “Xana hi wena hosi ya Vayuda ke?” 
Yesu ahlamula, aku: “Xana lesvi usvivulaka, svihuma ka wena, kumbe uyobzeliwa hi van'wana vanhu ke?” 
Pilato ahlamula aku: “Xana ni Muyuda mina ke? Vanhu va ka wena ni Vaprista lavakulu hi vona vakutiseke ka mina. Uyendlile yini xana?” 
Yesu ahlamula, aku: “Mfumu wa mina ahi wa misava leyi; loko awuli wa misava leyi, malandza ya mina amatalwa lesvaku ninganyiketiwi ka Vayuda; kambe hilaha svinga hakona, mfumu wa mina ahi wa laha misaveni.” 
Pilato aku ka yena: “Hikolaho, u hosi, ahi svona ke?” Yesu ahlamula, aku: “Kuvula wena lesvaku ni Hosi. Lesvi nipsaleliweleke svona ni lesvi ningatela svona laha misaveni, i kuta nitaveka vumboni henhla ka ntiyiso. Mani na mani lweyi anga wa ntiyiso, ayingisa rito ra mina.” 
Pilato aku ka yena: “Ntiyiso i ncini?” Loko avulile svosvo, ahuma kambe aya ka Vayuda, aku ka vona: “Anivoni nandzu ni wun'we ka yena.”)
“Kambe n'wina mi ni ntolovelo wa kuva nimitshunxela munhu mun'we hi nkarhi wa Paska; xana milava lesvaku nimitshunxela hosi ya Vayuda ke?” 
Vahlamula hi kuhuwelela, vaku: “Kungave munhu lweyi, kambe Barabasi!” (Kasi Barabasi aali xigevenga.)
Yohani 19
Kutani Pilato ateka Yesu, amunyiketa lesvaku vamuba. 
Kutani masochwa maluka hari ya mintwa, mayitlhanteka nhlokweni ya yena, mamuyambexa xiyambalu xovangama xa xivunguvungu;
matshinela kusuhi na yena maku: “Xeweni, Hosi ya Vayuda!” Kutani mamuba hi timpama.
Pilato atlhela ahuma, aku ka Vayuda: “Vonani, nimihumesela yena, mitativa lesvaku anikumi nandzu niwun'we ka yena” 
Yesu ahuma, na atlhantekiwile hari ya mintwa nhlokweni, na ayambalile xiyambalu xovangama xa xivunguvungu. Pilato aku ka vona: “Vonani, hi yelweyi munhu wa n'wina!” 
Loko Vaprista lavakulu ni valaveleli vamuvona, vahuwelela, vaku: “Muvambe! Muvambe!” Pilato aku ka vona: “Mutekeni, n'wina hi n'wexe, miyamuvamba; hikuva mina anikumi nandzu ka yena.” 
Vayuda vamuhlamula, vaku: “Hi ni nawu, kutani hi nawu wa hina afanele kufa, hikuva atiyendlile N'wana wa Xikwembu.” 
Loko Pilato atwa mhaka leyi, achava ngopfu,
atlhelela ndlwini ya vuhosi, aku ka Yesu: “Uhuma kwihi xana?” Yesu angamuhlamuli. 
Pilato aku ka yena: “Xana wayala kuvulavula na mina ke? Xana awusvitivi lesvaku ni ni matimba ya kukutshunxa, ni matimba ya kukuvamba ke?” 
Yesu ahlamula, aku: “Awungatava ni matimba henhla ka mina nikutsongo, loko awungamanyikiwanga hi le henhla. Hikolaho, lweyi anga ni nyiketa ka wena, aninandzu lowukulu ngopfu.” 
Loko Pilato atwa mhaka leyi, alava ndlela yomutshunxa; kambe Vayuda vahuwelela, vaku: “Loko utshunxa munhu lweyi, awumunghana wa hosi Khezari; mani na mani lweyi atiyendlaka hosi, alwa na Khezari.”
Loko Pilato atwa marito wolawo, ahumesa Yesu handle, kutani atshama xitulwini xa kuyavanyisa, ndhawini leyi vange i “Xiyandlala hi maribze” (hi ririmi ra Xiheberu i “Gavata”). 
Arili siku ra kulungisela Paska, kutani awulava kuva nkarhi wa vuntlhanu na wun'we. Hi loko Pilato aku ka Vayuda: “Vonani, hi leyi Hosi ya n'wina!” 
Vona vahuwelela, vaku: “Mususe! Mususe! Muvambe!” Pilato aku ka vona: “Xana nitavamba hosi ya n'wina ke?” Vaprista lavakulu vahlamula, vaku: “Ahi na hosi loko angali Khezari ntsena.”
Hi loko Pilato avanyiketa Yesu, lesvaku ayavambiwa.
kutani ahuma na atirwalele xihambanu xa yena, aya ndhawini leyi avaku i “Ndhawu ya Pala”, leyi hi Xiheberu vange i “Gologota”. 
Vamuvamba kolaho, na ali ni van'wana vambirhi, mun'we hi tlhelo rin'wana, mun'wana hi tlhelo lerin'wana, Yesu ali xikarhi.
Pilato atsala ni papela ra xitiviso, arinameka henhla ka xihambanu. Lesvi asvitsaliwile hi lesvi: “Yesu wa Nazareta, Hosi ya Vayuda.” 
Vayuda lavotala vajondza papela lero, hikuva ndhawu leyi Yesu angavambiwela ka yona, ayili kusuhi ni doropa; na svona, papela aritsaliwile hi Xiheberu, ni Xilatini, ni Xigirika. 
Hikolaho Vaprista lavakulu va Vayuda vaku ka Pilato: “Ungatsali svaku: ‘Hosi ya Vayuda’, kambe tsala uku: ‘Hi yena lweyi angate: Ni Hosi ya Vayuda’.”
Pilato ahlamula, aku: “Lexi ningaxitsala, nixitsalile!”
Loko masochwa mavambile Yesu, vateka sviyambalu sva yena, vasviyavanyisa hi mambutsa ya mune, vaphakana ha wona; vateka ni nkhancu, kambe nkhancu wakona awungarhungiwanga, awulukiwile wuli nguvu yin'we kusukela henhla kufikela hansi.
Kutani vabzelana, vaku: “Hingawuhandzuleni, kambe ahihlahluveni hi tinhlolo, hitativa lesvaku wutava wa mani.” Lesvi akuli kuhetisa Tsalwa leringe:“Vayavelane sviyambalu sva mina, asvihlahluva hi nhlolo.”Hi lesvi masochwa mangayendla svona. 
Nkarhini wolowo, mamana wa Yesu, ni makwavu Mariya, nsati wa Klopasi, na Mariya wa Magadala, avayimile kusuhi ni xihambanu.
Yesu avona mamana wa yena, avona ni mujondzisiwa lweyi aamurhandza na ayimile kusuhi na yena, kutani aku ka mamana wa yena: “Wansati, vona, n'wana wa wena hi lweyi!” 
Kutani aku ka mujondzisiwa: “Vona, mamana wa wena hi lweyi!” Kusukela nkarhi wolowo, mujondzisiwa lweyi amuyamukela, amurhurhela kaya ka yena.
Yesu, hi kutiva lesvaku svilo hinkwasvu svihetisekile, aku: “Ni ni torha”, kuli kuhetisa Matsalwa. 
Mbita leyi ayitele hi ntsuvi ayivekiwile kolaho, kutani vapeta xiponjhi xitala hi ntsuvi, vaxitlhoma ka rihlanga ra nsinya wa hisopa, vayisa non'weni wa yena. 
Loko Yesu anwile, akuma lesvaku i ntsuvi, aku: “Svihetisekile.” Kutani akorhamisa nhloko, afa.
Arili siku leri rhangelaka Savata. Hikolaho, Vayuda vakombela Pilato lesvaku milenge ya lava vavambiweke yitshoviwa, ni lesvaku mintsumbu yihawuliwa; lesvi akuli kuyendlela lesvaku yingasali xihambanwini hi Savata, hikuva siku rakona ra Savata arili lerikulu.
Hi loko masochwa mata, matshova milenge ya lweyi worhanga ni lweyi mun'wana wa vumbirhi. 
Kutani vata ka Yesu, kambe loko vavona lesvaku afile, avamutshovanga milenge. 
hambi svilitano, mun'we wa masochwa amutlhava rheve hi tlhari, kutani hi nomo-lo kuhuma ngati ni mati. 
weyi asvivoneke, avula vumboni lesvaku na n'wina mitakota kupfumela. Vumboni bza yena bzitiyile, kutani wasvitiva lesvaku avula ntiyiso. 
Hakunene timhaka leti tihumelelile lesvaku Tsalwa rihetiseka, leringe: “Aku na rhambu ni rin'we ra yena leringatatshoviwa.” 
Nakambe Tsalwa rin'wana rili: “Vatahlalela lweyi vamutlhaveke.”
Ndzaku ka svosvo, Yosefa wa Arimatiya akombela ka Pilato akumpfumeleliwa kuyahawula ntsumbu wa Yesu. Yosefa lweyi aali mujondzisiwa wa Yesu, kambe xihundleni, hi kuchava Vayuda. Kutani Pilato amupfumelela. Hi loko ayahawula ntsumbu wa Yesu. 
Nikodema, lweyi atshamaka ata nivusiku ka Yesu, na yena afika atisa mafurha ya mira lawa mapatsanyesiweke ni mhangana, lawa malavaka kuringana makume manharhu ya makilu (30 kg) kutika ka wona. 
Kutani vateka ntsumbu wa Yesu, vawuphutsela hi malasoro lawa amacheliwile mafurha yonun'hwela, hi mukhuva lowu Vayuda valahlaka ha wona.
Akuli ni ntanga ndhawini leyi angavambiwa ka yona, kutani laha ntangeni akuli ni sirha lerimpsha, leri akungasilahliwa munhu ka rona. 
Valata Yesu kona, hikolaho ka lesvi Vayuda avatilungisela Savata, hikuva sirha arili kusuhi.
Yohani 20
Ni mpundzu wa siku ra Sonto, loko ka haphumile, Mariya wa Magadala aya sirheni, kutani ayakuma lesvaku ribze risusiwile non'weni wa sirha. 
Hi loko atsutsuma, aya ka Simoni Petrosi, ni ka mujondzisiwa lweyi mun'wana lweyi aarhandziwa hi Yesu, kutani aku ka vona: “Vasusile Hosi sirheni, kutani ahitivi lomu vangamulata kona.”
Hi loko Petrosi ni mujondzisiwa lweyi mun'wana vasuka vakongoma sirheni. 
Vatsutsuma svin'we ha vambirhi; kambe mujondzisiwa lweyi mun'wana asiya Petrosi hi kutsutsuma, arhanga ayafika sirheni. 
Akorhama ahlometela, kutani avona malasoro na mali hansi; kambe anganghenanga. 
Simoni Petrosi lweyi aasale ndzhaku, na yena atafika, kutani anghena sirheni, avona malasoro na mali hansi; 
kambe faduku leri aritsondzihelile nhloko ya Yesu, aringali svin'we ni malasoro kambe alipetsiwile, rivekiwa hi tlhelo. 
Ndzhaku ka svosvo mujondzisiwa lweyi mun'wana, lweyi angarhanga afika sirheni, na yena anghena asvivona, kutani apfumela. 
(Hikuva avangasitwisisa Tsalwa lerivulaka lesvaku Yesu aafanele kupfuka kufeni.) 
Hi loko vajondzisiwa vatlhelela makaya.
Mariya aayimile kusuhi ni sirha handle, arila. Loko akorhama kuhlometela sirheni na ali karhi arila, 
avona tintsumi timbirhi letiyambaleke svobasa, na titshamili, yin'we hi le tinhlokweni, yin'wana hi le milengeni, laha ntsumbu wa Yesu awulatiwile kona. 
Tiku ka yena: “Wansati, urilela yini?” Aku ka tona: “Vasusile Hosi ya mina, kutani anitivi lomu vayilateke kona.”
Loko avulise svosvo, ahundzuluka, kutani avona Yesu na ayimile, kambe angasvitivanga lesvaku i Yesu. 
Yesu aku ka yena: “Wansati, urilele yini? Ulava mani xana?” Yena, hi kuyehleketa lesvaku i mutirhi wa laha ntangeni, aku ka yena: “Hosi yanga, loko umususile, nibzele laha umulateke kona, kutani nitaya, niyamuteka.” 
Yesu aku ka yena: “Mariya!” Yena ahundzukula, aku ka Yesu, hi ririmi ra Xiheberu: “Rabuni!” (Hi lesvaku “Mujondzisi”).
Yesu aku ka yena: “Unganikhomi, hikuva anisitlhantukela ka Tatana; kambe yana ka vamakwerhu, uyavativisa lesvaku nitlhantukela ka Tatana wa mina, anga Tatana wa n'wina, ka Xikwembu xa mina, xinga Xikwembu xa n'wina.” 
Mariya wa Magadala ayabzela vajondzisiwa lesvaku avonile Hosi, ni lesvaku yimubzelile timhaka teto.
Nimajambu ya siku lero ra Sonto, svipfalu sva laha vajondzisiwa avahlengeletanile kona asvipfaliwile, hikolaho ka kuchava Vayuda. Yesu afika, ayima xikarhi ka vona, kutani aku ka vona: “Kurhula akuve na n'wina!” 
Loko avulise svosvo, avakomba sviyandla sva yena ni rheve ra yena. Vajondzisiwa vatsaka ngopfu loko vavona Hosi.
Yesu atlhela aku ka vona: “Kurhula akuve na n'wina! Tani hi lesvi Tatana anirhumeke, na mina namirhuma.” 
Loko avulise svosvo, avahuhutela, aku: “Yamukelani Moya Lowokwetsima. 
Loko mirivalela vanhu svijoho sva vona, vatarivaleliwa hakunene; loko mingarivaleli vanhu svijoho sva vona, avangarivaleliwi.”
Tomasi, lweyi vange i “Hahla”, mun'we wa lava va khume ni vambirhi, aangali na vona loko Yesu atile. 
Kutani vajondzisiwa lava van'wana vaku ka yena: “Hivonile Hosi.” Yena aku ka vona: “Loko ningavoni timbanga ta svipikirhi sviyandleni sva yena, ni loko ninganghenisi ritiho ra mina timbangeni ta svipikirhi, ninghenisa ni xiyandla rheveni ra yena, ningakala ningapfumeli.”
Loko kuhundzile masiku ya ntlhanu ni manharhu, vajondzisiwa vatlhela vava kona ndlwini. Tomasi na yena aali na vona. Yesu ata, svipfalu asvipfaliwile, ayima xikarhi ka vona, aku: “Kurhula akuve na n'wina!” 
Kutani aku ka Tomasi: “Tisa ritiho ra wena laha, ulanguta ni sviyandla sva mina; tshambuluta xiyandla xa wena, uxinghenisa rheveni ra mina; ungahakanakani, kambe pfumela!”
Tomasi amuhlamula, aku: “Hosi yanga ni Xikwembu xanga!” 
Yesu aku ka yena: “Xana upfumela hi lesvi unganivona ke? Vakatekile lava vapfumelaka, hambi loko vangavonanga.”
Yesu ayendlile mahlori man'wana lawa yotala mahlweni ka vajondzisiwa va yena, lawa amatsaliwanga bukwini leyi. 
Kambe timhaka leti titsaleliwile n'wina, lesvaku mitakota kupfumela lesvaku Yesu i Kriste, N'wana wa Xikwembu, ni lesvaku, hi mhaka ya kupfumela, miva ni vutomi vitweni ra yena.
Yohani 21
Ndzaku ka svilo lesvi hinkwasvu, Yesu atlhela atikomba ka vajondzisiwa va yena kusuhi ni tiva ra Tiberiya; atikombile hi ndlela leyi: 
Simoni Petrosi, na Tomasi lweyi vango i “hahla”, na Nataniele wa Kana tikweni ra Galileya, ni vana va Zebedeya, ni vajondzisiwa vambirhi van'wana va Yesu, avali svin'we.
Simoni Petrosi aku ka vona: “Niyarhiya tihlampfi.” Vaku ka yena: “Na hina hifamba na wena.” Kutani vasuka, vayanghena botini ra vona, kambe avaphasanga nchumu vusiku lebzo.
Loko risungula kuxa, Yesu aayimile ribuweni, kambe vajondzisiwa avativanga lesvaku i Yesu. 
Kutani Yesu aku ka vona: “Vana vanga, miphasile xana?” Vamuhlamula, vaku: “Ahihim.” 
Aku ka vona: “Hoxelani rikoka hi tlhelo ra xinene ra boti, mitaphasa.” Hi loko varihoxa, kutani vatsandzeka ni kurikoka hikolaho ka kutala ka tihlampfi. 
Kutani mujondzisiwa lweyi Yesu aamurhandza aku ka Petrosi: “I Hosi!” Loko Simoni atwile lesvaku i Hosi, ayambala xiyambalu xa yena, hikuva aaxihlivilile, kutani apela tiveni.
Kambe vajondzisiwa lava van'wana vata hi boti ra vona, vakoka rikoka leri aritele hi tihlampfi, hikuva avangali kule ni ribuwa; mpfhuka wakona awulava kuringana madzana mambirhi ya mametru (200 m).
Loko vahumile vata ribuweni, vavona ndzilo wa makhala, ni tihlampfi letitlhantekiweke henhla ka wona, ni xinkwa.
Yesu aku ka vona: “Pambulani tihlampfi tin'wana ka leti mahakuti phasaka svosvi, mitisa halenu.” 
Simoni Petrosi anghena botini, akokela rikoka ribuweni, na ritele hi tihlampfi letikulu. Atili dzana ni ntlhanu wa makume na manharhu (153) wa tona. Kambe hambilesvi atitele ngopfu, rikoka alihandzukanga.
Yesu aku ka vona: “Tanani, mitafihlula.” Kambe akuvanga ni mujondzisiwa ni mun'we lweyi angamutiyela kumuvutisa aku: “U mani?”, hikuva vasvitivile lesvaku hi yena Hosi. 
Kutani Yesu ata, ateka xinkwa avanyika; ayendlisa xisvosvo ni tihlampfi. 
Kutikomba loku ka Yesu ka vajondzisiwa va yena, akuli ka vunharhu, ndzhaku ka loko apfukile kufeni.
Kuteloko vafihlulile, Yesu aku ka Simoni Petrosi: “Simoni, n'wana Yohani, xana wanirhandza kutlula lava hinkwavu ke?” Aku ka yena: “Ina, Hosi, wa svitiva lesvaku nakurhandza.” Yesu aku ka yena: “Risa svinyempfana sva mina.”
Atlhela ra vumbirhi aku ka yena: “Simoni, n'wana Yohani, xana wanirhandza ke?” Aku ka yena: “Ina, Hosi, wa svitiva lesvaku nakurhandza.” Yesu aku ka yena: “Hlayisa tinyempfu ta mina.”
Atlhela ra vunharhu aku ka yena: “Simoni, n'wana Yohani, xana wanirhandza ke?” Petrosi akhomiwa hi gome, hi mhaka ya lesvi amuvutiseke ra vunharhu aku: “Xana wanirhandza ke?” Kutani aku ka yena: “Hosi, utiva hinkwasvu, wa svitiva lesvaku nakurhandza.” Yesu aku ka Petrosi: “Risa tinyempfu ta mina. 
Nitiyisisile hakunene nili ka wena: Nkarhini lowu awahali lweyi mumpsha, awuyambala hi wexe, uya lomu ulavaka kuya kona; kambe loko utava ugugile, utatsandzavuta mavoko ya wena, kutani mun'wana atakuyambexa, akuyisa lomu ungalaviki kuya kona.”
Aavulisa svosvo hi kuringanisa rifu leri Petrosi angatadzunisa Xikwembu ha rona. Loko Yesu avulile svosvo, aku ka yena: “Nilandze!”
Petrosi ahundzukula, kutani avona mujondzisiwa lweyi aarhandziwa hi Yesu na ali karhi avalandza. (Aali lweyi atshamaka akhigela ka Yesu, loko vali kujeni, ahlevetela aku: “Hosi, i mani lweyi angatakuxenga xana?”) 
Loko Petrosi amuvonile, aku ka Yesu: “Hosi, svitakuyini hi lweyi ke?” 
Yesu aku ka yena: “Loko nilava lesvaku atshama nikondza nivuya, svingava yini ka wena ke? Wena, nilandze!”
Hikolaho rito leri angalivula rihangalaka xikarhi ka vamakwavu lesvaku mujondzisiwa lwiya, angakala angafi. Kasi Yesu angamubzelanga lesvaku angakala angafi; kambe ate: “Loko nilava lesvaku atshama nikondza nivuya, svingava yini ka wena ke?”
Mujondzisi lweyi, hi yena lweyi avulaka vumboni bza timhaka leti, kutani atitsalile. Hasvitiva lesvaku vumboni bza yena bzitiyile.
Kahali ni timhaka tin'wana letotala leti Yesu angatiyendla; loko atiyotsaliwa ha yin'we ni yin'we, anitshembi lesvaku misava hinkwayu ayitaringana tibuku leti atitatsaliwa.
MINTIRHO 1
Ka Tiyofilo! Bukwini ya mina leyakusungula, nitsalile hi ta svilo hinkwasvu lesvi Yesu angasungula kusviyendla ni kusvijondzisa, 
kuyafika siku leri angatlhantukisiwa ha rona aya tilweni, loko aleletile, hi Moya Wokwetsima, vapostola lava aavahlawulile. 
Ndzhaku ka loko axanisiwile, atikombile ka vona ali lweyi ahanyaka hi svikombiso lesvotala lesvikholwisaka; avoniwile hi vona, hi masiku ya mune wa makume, na ali karhi avulavula na vona hi ta Mfumu wa Xikwembu. 
Siku rin'wana, loko ali na vona, avabzela aku: “Mingatshukeni misuka Yerusalema, kambe tshamani kona, milangutela lesvi Tatana amitshembiseke svona, lesvi mingasvitwa nisvihlaya, 
hikuva Yohani aakhuvula hi mati, kambe n'wina mitakhuvuliwa hi Moya Wokwetsima, ndzhaku ka masiku mangali mangani.”
Kutani loko vaha hlengeletanile na vali na Yesu, vamuvutisa vaku: “Hosi, xana hi wona nkama lowu ungatapfuxa mfumu wa Israyele ke?” 
Yesu aku ka vona: “Asvimifanelanga kutiva tinguva, hambi yili minkama leyi Tatana angatihlawulela yona hi vukulukumba bza yena; 
kambe mitanyikiwa matimba, siku leri Moya Wokwetsima wungatata henhla ka n'wina; kutani mitava timboni ta mina kola Yerusalema, ni le tikweni hinkwaru ra Yudeya, ni ra Samariya, ni kuyafika magan'wini ya misava.”
Loko avulavulile timhaka leto, atlhantukisiwa na vamuvona, kutani refu rimusiva, vangahamuvoni. 
Navaha tlakusile mahlo valanguta tilweni loko ali karhi atlhantukisiwa, xikan'we kufika vavanuna vambirhi lavayambaleke sva kubasa, vahumelela kola vangakona, 
vaku: “Vavanuna va Galeliya, miyimela yini na milangutile tilweni ke? Yesu lweyi asusiweke xikarhi ka n'wina ni kutlhantukisiwela tilweni, atatlhela avuya hi ndlela leyi mingamuvona aya tilweni ha yona.”
Kutani loko vasuka ntshaveni leyi vange i ya Maolivhera, vatlhelela Yerusalema, mpfhuka wakona wuli wa kolomu ka kilometru rin'we. 
Kuteloko vanghenile muntini, vakhwela ndlwini ya le henhla, laha avatshama kona. Aku na Petrosi, na Yohani, na Yakobe, na Andreya, na Filipi, na Tomasi, na Bartolomewu, na Matewu, na Yakobe n'wana Alfewu, na Simoni Muhiseki, na Yudasi n'wana Yakobe.
Volavo hinkwavu avatiyisela kukhongeleni, hi mbilu yili yin'we, vali ni vavasati van'wana, na Mariya mamana wa Yesu, ni vamakwavu va Yesu.
Hi masiku wolawo, Petrosi ayima nhlengeletanweni ya vamakwavu Hosini (lava nhlayo ya vona ayilava kuva dzana ni makume mambirhi (120) ), kutani aku: 
“N'wina valekwerhu, svafanela lesvaku Tsalwa rihetiseka, leri Moya Wokwetsima wungarivula hi nomo wa Davhida, mayelano na Yudasi lweyi aali mufambisi wa lavakhomeke Yesu. 
Kasi Yudasi aahlayiwa xikarhi ka hina, nasvona aali mun'we wa hina ntirhweni.”
(Yudasi aatixavele nsimu hi male leyi aayikumile hi ndlela yohomboloka; kutani ayile ayawa hinhloko nsin'wini yakona, ahandzuka hi le xikarhi, marhumbu ya yena mahuma hinkwawu. 
Mhaka leyi yitiviwile hi vanhu hinkwavu lavayakeke Yerusalema; hikokolaho vangachula nsimu leyi vito ra “Hakeldama” hi ririmi ra xiheberu, hi lesvaku “Nsimu ya Ngati”.),
Kutani, bukwini ya Tipisalema, kutsaliwile lesvi:“‘Munti wa yena awuhundzuke rhumbi,kungahavi ni munhu lweyi atshamaka kona!’ Nakambe:‘Mun'wana aateke vulanguteli bza yena.’
“Hikolaho-ke, kulaveka munhu mun'we ka vavanuna lava avali na hina minkameni hinkwayu leyi Hosi Yesu angatshama na hina ni kufambafamba na hina, 
kusukela nkameni lowu Yohani aakhuvula vanhu, kufikela loko Yesu atlhatukisiwile ayahenhla, asuka xikarhi ka hina; munhu wakona afanele kuva mboni ya kupfuka ka Hosi kufeni, svin'we na hina.” 
Hi loko vahumesa vambirhi: Yosefa lweyi avaku i Barsaba (rin'wana avaku i Yusto), na Matiyasi. 
Kutani vakhongela, vaku: “Hosi, wena lweyi ativaka timbilu ta vanhu hinkwavu, kombisa lweyi umuhlawuleke ka lava vambirhi, 
lesvaku ateka ndhawu ya Yudasi, ntirhweni wa vapostola lowu awutshikeke aya lomu angaya kona.”
Kutani vanghenisa mavito lawa mambirhi vahlahluva tinhlolo kukuma musivi, kutani kuhumelela vito ra Matiyasi; kutani ahlayiwa svin'we ni vapostola lava va khume ni mun'we.
MINTIRHO 2
Loko siku ra Pentekoxta rifikile, vajondzisiwa hinkwavu avahlengeletanile ndhawini yin'we. 
Kutani hi nomo-lo, kutwakala mpfumawulu lowuhumaka tilweni, wufana ni kuhunga ka xidzedze, wutata yindlo hinkwayu leyi avatshamile ka yona. 
Kutani vavona lesvifanaka ni malangavi ya ndzilo, sviyavana, svitshama henhla ka mun'wana ni mun'wana wa vona.
Hinkwavu vatala hi Moya Wokwetsima, kutani vasungula kuvulavula hi tindzimi tin'wana, hilaha Moya wungavanyika kuvulavula hakona.
Akulini Vayuda lavayakeke Yerusalema, vanhu vochava Xikwembu lavahumaka matikweni hinkwawu ya laha misaveni. 
Loko mpfumawulu lowu wutwakala, ntshungu wuhlengeletana, kutani wuhlamala ngopfu, hikuva mun'wana ni mun'wana aatwa vajondzisiwa vavulavula hi ririmi leringa ra yena. 
Kutani hinkwavu vatshuka ni kuhlamala vaku: “Xana vanhu lavavulavulaka, ahi Vagalileya hinkwavu ke? 
Sviyendlisa kuyini loko mun'wana ni mun'wana wa hina avatwa vavulavula hi ririmi leringa ra yena ke? 
Van'wana va hina, i Vaparta ni Vameda ni Vayelamu; van'wana va hina, vahuma Mesopotamiya, ni le Yudeya ni le Kapadokiya, ni le Ponto ni le Aziya, 
le Frixjiya ni le Pamfiliya, le Gibita ni le matlhelweni ya Libiya lawa manga kusuhi na Kirene; ku ni vayendzi lavahumaka Roma: 
Van'wana i Vayuda, van'wana i vamatiko lavayamukeliweke Xiyudeni; van'wana va hina i Vakreta ni Vaarabiya; kambe hinkwerhu hivatwa vavula mintirho leyikulu ya Xikwembu hi tindzimi ta hina!” 
Kutani hinkwavu vatshuka ni kuhlamala ngopfu, vavutisana vaku: “Mhaka leyi yihiyisa kwihi xana?” 
Kambe van'wana vahleka vajondzisiwa vaku: “Vanhu lava vadakwile!”
Hi loko Petrosi ayima kun'we ni vapostola lavan'wana va khume ni mun'we, atlakusa rito aku ka vona: Vavanuna va Yudeya, na n'wina hinkwenu vayaki va Yerusalema, nilombeni tindleve mitativa lesvi: 
Vanhu lava avadakwanga, hilaha mipimisaka hakona, hikuva wahali mixo. 
Kambe i mhaka leyihlayiweke hi muprofeta Yowele, loko aku:
“‘Xikwembu xili: Hi masiku ya makumu,nitachela Moya wa mina henhla ka vanhu hinkwavu.’”Vana va n'wina vaxinuna ni vaxisati vatavhumba,vana va n'wina va majaha vatavona svivono,svikoxa sva n'wina svitalorha milorho.
Ina, hambi svili svitirhi sva n'wina va xinuna ni sva xisati, inkameni yoleyo, nitasvichela oya wa mina, kutani svitaprofeta.
Nitayendla svihlamaliso henhla tilweni, ni mahlori hansi misaveni: Ngati, ni ndzilo, ni refu ra musi.
Jambu ritahundzuka ra ntima,ni n'weti wutapshuka kufana ni ngati, na siku lerikulu ra kuphatima ra Hosi ringasifika.
“Kutani mun'wana ni mun'wana weyi angatahuwelela ka Hosi, ataponisiwa.”
Vavanuna va Israyele, yingisani marito lawa: Yesu wa Nazareta, aali wanuna lweyi Xikwembu xingamikomba yena, hi mintirho ya matimba, ni svihlamaliso, ni mahlori lawa ximayendleke ha yena xikarhi ka n'wina hilaha misvitivaka hakona na n'wina; 
hi yena lweyi anganyiketiwa, hi makungu lawa matiyeke ya Xikwembu ni kutiva ka xona ka khale; kutani mimudlayile hi mavoko ya vanhu lavokala vangalulamanga lavangamuvamba xihambanwini.
Kambe Xikwembu ximupfuxile kufeni, ximutshunxa kuvavisekeni ka rifu, hikuva asvingayendleki lesvaku abohiwa ha rona.
Loko Davhida avulavula hi yena, ate:“‘Minkama hinkwayu, nirhangisa Hosi mahlweni ka mina;ningakala ningatsekatseki,hikuva yi le vokweni ra mina ra xinene.’”
Hikolaho mbilu ya mina yitsakile, niba nkulungwana,na wona miri wa mina wuhlayisekile, kutani ni ni kulangutela:
We Hosi, ungenirivali ndhawini ya vafi,ungetshiki Muhlawuliwa wa wena ahela hi kubola.
Unitivisile tindlela ta vutomi,utanitata hi kutsaka, uva na mina.
“N'wina vamakwerhu, ningatiyisa nimibzela lesvaku Kokwana Davhida afile, ava alahliwa, kutani sirha ra yena rahali xikarhi ka hina ni namuntlha.” 
Hambi svilitano, aali muprofeta; nasvona aativa lesvaku Xikwembu ximutshembisile hi kuhlambanya lesvaku xitaveka mun'wana wa rixaka ra yena xiluvelweni xa yena. 
Hikolaho Davhida, hi kuvona svilo svingasina humelela, ahlayile takupfuka ka Mesiya kufeni, loko aku: “‘Angatshikiwanga ndhawini ya vafi,na wona miri wa yena awuhelanga hi kubola.’”
“Hi yena Yesu lweyi Xikwembu xingamupfuxa kufeni, kutani hinkwerhu hi timboni ta mhaka leyi.” 
Svosvi-ke atlhantukisiwile aya vokweni ra xinene ra Xikwembu; ayamukele Moya Wokwetsima lowutshembisiweke, wunga lowuhumaka ka Tatana, kutani achelile henhla ka hina lesvi misvivonaka ni lesvi misvitwaka. 
Hikuva Davhida angatlhantukelanga tilweni, kambe hambi svilitano yena ate:Yehovha Xikwembu xite ka N'winyi wa mina:Tshama vokweni ra mina ra xinene,
kukondza niveka valala va wena hansi ka minkondzo ya wena.
“Hikolaho rixaka hinkwaru ra Vaisrayele rifanele kutiva mhaka leyi svinene lesvaku Yesu lweyi mingamuvamba, hi yena lweyi Xikwembu ximuyendleke Hosi ni Mesiya.”
Kuteloko vanhu vayingisile marito lawa, vatlhaveka timbilu; kutani vaku ka Petrosi ni ka vapostola lavan'wana: “N'wina valekwerhu, xana hitayendla yini?” 
Petrosi aku ka vona: “Hundzukani, kutani mun'wana ni mun'wana wa n'wina akhuvuliwa hi vito ra Yesu Kriste, lesvaku mirivaleliwa svijoho sva n'wina; kutani mitayamukela nyiko, wunga Moya Wokwetsima, 
hikuva xitshembiso lexi xiyendleliwe n'wina ni vana va n'wina, ni va le kule hinkwavu lavangatavitaniwa hi Yehovha, Xikwembu xa hina.” 
Petrosi atiyisa vumboni bza yena hi marito man'wana lawa yotala, avakhongotela aku: “Hambanani ni rixaka leri rohomboloka lesvaku mitapona.” 
Hi loko lavayamukeleke marito ya yena, vakhuvuliwa; kutani sikwini lero, kuyamukeliwa vanhu lavalavaka kuva makhulu manharhu (3 000). 
Avachivirika tijondzweni ta vapostola, kuhlengeletaneni, akukhemeni ka xinkwa, ni le kukhongeleni.
Vapostola avayendla svihlamaliso ni mahlori layo tala, kutani vanhu hinkwavu avavaxixima. 
Vapfumeli hinkwavu avahamba vahlengeletana, vayavelana svilo sva vona hinkwasvu; 
avaxavisa lesvi vasvifuweke ni lesvi asvili sva vona, kutani vapambulela mun'wana ni mun'wana hi kuya hi kupfumala ka yena. 
Masiku hinkwawu avachivirika kukumana Tempeleni, vali mbilu yin'we, nasvona avakumana vakhema xinkwa minjangwini ya vona, vaja svakuja sva vona hi kutsaka lokukulu ni timbilu tobasa, 
na vali karhi vadzunisa Xikwembu, vatsakeliwa hi tiko hinkwaru. Kutani siku rin'wana ni rin'wana Hosi ayiyengetela nhlengeletanu ya vona hi lava avali karhi vaponisiwa.
MINTIRHO 3
Siku rin'wana, Petrosi na Yohani avatlhantukela Tempeleni nimajambu, hi nkama wa xikhongelo.
Kona Tempeleni, nyangweni leyihlayiwaka “Leyosaseka”, akuli ni munhu lweyi avelekiweke na ali xilema; avatolovela kumurhwala, vamuveka kona masiku hinkwawu, lesvaku atakombela xanchumu ka lava nghenaka Tempeleni.
Loko munhu lweyi avona Petrosi na Yohani na vali kusuhi ni kunghena Tempeleni, avakombela xanchumu. 
Kambe Petrosi na Yohani vamuhonokela, kutani Petrosi aku: “Hi langute.” 
Munhu lweyi avalanguta svinene, apimisa lesvaku vatamunyika xanchumu. 
Kambe Petrosi aku ka yena: “Silivhere a ni na yona, hambi nsuku a ni na wona, kambe lexi ninga na xona, nitakunyika xona: Hi vito ra Yesu Kriste wa Nazareta, nili: Famba!” 
Kutani amukhoma hi voko ra xinene, amuyimisa; hi nomo-lo minkondzo ni mahlakala sva yena svitiya. 
Kutani o kakatsuku, ava ayima afamba; anghena Tempeleni na ali na vona, afambafamba, atlulatlula, adzunisa Xikwembu, 
kutani vanhu hinkwavu vamuvona na ali karhi afamba, na adzunisa Xikwembu. 
Loko vavona lesvaku hi yena lweyi aatshamela kukombela zimole Tempeleni, nyangweni leyivuliwaka “Leyosaseka”, vakhomiwa hi kuchava, vahlamalisiwa svinene hi lesvi svimuhumeleleke.
Lesvi munhu lweyi aanamarhela Petrosi na Yohani, vanhu hinkwavu vahlamala, vata ka vona hi kutsutsuma, rikupakupeni leri avaku i ra Solomoni.
Loko Petrosi asvivona, aku ka vona: “Vavanuna va Israyele, hikolaho ka yini mihlamala mhaka leyi, mihihonokela hi mukhuva lowu xana, ingi hi loko ali hina hingayendla lesvaku munhu lweyi afamba, hi matimba ya hina kumbe hi vukhongeli bza hina?
Xikwembu xa Abrahamu ni xa Izaki ni xa Yakobe, Xikwembu xa vatatana va hina, xidzunisile nandza wa xona Yesu, lweyi mingamunyiketa, mitlhela mimulandzula mahlweni ka Pilato; kambe Pilato yena aahlayile lesvaku atlhantlhiwa. 
Yesu aali lweyi ahlawulekeke, lweyi alulameke; kambe n'wina mimulandzulile, mikombela kutshunxeliwa mudlayi, 
kutani midlaya munyiki wa vutomi; kambe Xikwembu ximupfuxile kufeni; hina hi timboni ta svona. 
Hikolaho, lesvitiyiseke munhu lweyi mimutivaka ni kumuvona, i vito ra Yesu ni kupfumela ka vito leri; kutani kupfumela loku, kuhanyisile munhu lweyi hakunene, hi matimba ya Yesu, hilaha misvivonaka hakona n'wina hinkwenu.
“Kutani-ke valekwerhu, nasvitiva lesvaku n'wina ni tihosi ta n'wina, miyendlile svilo lesvo hi kupfumala vutivi, 
kambe hi mukhuva wolowo, Xikwembu xiyendlile lesvaku kuhetiseka lesvi xingasvitivisa khale hi milomo ya vaprofeta hinkwavu: Hi lesvaku Mesiya wa xona aata xanisiwa.
“Loko svilitano, tilayeni, mitlhelela ka Xikwembu, lesvaku svijoho sva n'wina svirivaleliwa, 
ni lesvaku minkama yotitimela leyihumaka Hosini yisungula, ni lesvaku Hosi yimirhumela Yesu, yena lweyi angavekiwa kuva Mesiya wa n'wina; 
afanele kutshama tilweni, kukondza kufika minkama ya kupfuxetiwa ka svilo hinkwasvu, leyi Xikwembu xingayivula nikhale, hi milomo ya vaprofeta va xona lavohlawuleka.
Hakunene Moxe ahlayile, aku: ‘Yehovha Xikwembu xa n'wina xitamihumesela muprofeta lweyi afanaka na mina, ahuma xikarhi ka va ka n'wina; mitamuyingisa ka hinkwasvu lesvi angatamibzela svona.
Kutani mun'wana ni mun'wana lweyi angayingisiki muprofeta lweyi, atasusiwa tikweni.’ 
Nasvona, vaprofeta hinkwavu lavangavulavula kusukela ka Samuwele ni ka lavateke ndzhaku ka yena, na vona vativisile ta masiku lawa. 
Hi n'wina valandzeli va vaprofeta, hi n'wina vantwananu lowu Xikwembu xingawuyendla ni vatatana va n'wina, loko xite ka Abrahamu: ‘Hi vatukulu va wena, nitakatekisa tinxaka hinkwatu ta misava.’ 
Loko Xikwembu xirhumelile nandza wa xona, ximuhumesile hi le ka n'wina kusunguleni lesvaku amikatekisa hi kuhundzula mun'wana ni mun'wana wa n'wina amikhuveni ya yena leyobiha.”
MINTIRHO 4
Loko Petrosi na Yohani vaha vulavula ni vanhu, kufika vaprista, na vali ni ndhuna ya Tempele ni Vasaduki;
avakarhateka hikuva vapostola avajondzisa vanhu ni kuvula ta kupfuka ka vafi hikolaho ka kupfuka ka Yesu kufeni.
Hi loko vavakhoma, kutani lesvi aripelile, vavapfalela khotsweni kukondza rixa. 
Hambi svilitano, lavanyingi xikarhi ka lava vatweke Rito, vapfumela. Nhlayo ya vavanuna nkameni wolowo ayilava kufika ka ntlhanu wa makhulu (5 000).
Loko rixa, tihosi ta Vayuda ni vakulukumba ni Vatsali vahlengeletana Yerusalema; 
avali na Anasi Muprista lwenkulu, na Kayafasi, na Yohani, na Alexandre, ni hinkwavu va rixaka ra Vaprista lavakulu. 
Kuteloko vayimisile vapostola hubzeni, vavavutisa vaku: “Miyendlile svilo lesvi hi matimba wani kumbe hi vito ra mani xana, n'wina vanhu ndzin'wina?”
Hi loko Petrosi atala hi Moya Wokwetsima, aku ka vona: “Tihosi, na n'wina vakulukumba va tiko!” 
Lesvi hivutisiwaka namuntlha hi mhaka leyinene leyiyendliweke ka munhu lweyi wa xilema, ni kuvutisiwa hi lexi xingamuhanyisa, 
svitiveni n'wina hinkwenu, ni tiko hinkwaru ra Israyele arisvitive: Munhu lweyi ayimeke mahlweni ka n'wina na awololokile, ahanyisiwile hi vito ra Yesu Kriste wa Nazareta, yena lweyi mingamuvamba xihambanwini, lweyi Xikwembu ximupfuxeke kufeni. 
Hi yena lweyi anga“‘ribze leri n'wina vayaki mingarinyenya, leri kambe riyendliweke ribze lerikulu ra yinhla.’”
“Kutani kuponisiwa aku kumeki ka munhu mun'wana, hikuva vanhu avanyikiwanga vito rin'wana laha misaveni, handle ka vito ra Yesu, leri hifanelaka kuponisiwa ha rona.”
Loko vavona kutiya ka Petrosi na Yohani, vahlamala, hikuva avavativa na vali vanhu ntsena, lava ni kujondza avangajondzanga; kambe vasvivonile lesvaku hi lesvi avali vanakulobze va khale va Yesu. 
Kutani loko vavona munhu lweyi ahanyisiweke na ayimile kolano na vona, vapfumala lexi vangaxikanetaka. 
Kuteloko vavanyike nawu wa kuhuma hubzeni ya Sanedri, vavutisana, vaku: 
“Xana hitayendla yini hi vanhu lava xana, hikuva svativeka hinkwaku Yerusalema lesvaku hi vona lavayendleke mahlori lamakulu lawa; ahikoti kusvikaneta.
Kambe kuyendlela lesvaku timhaka leti tingayi mahlweni tihangalaka vanhwini, ahivalayeni hivachavisa, lesvaku vangahatshami vavulavula hi vito lero, hambi kuli ka mani na mani.” 
Kuteloko vavavitanile, vavanyika nawu wa lesvaku vangahatshuki vavulavula hi vito ra Yesu, hambi kuli kujondzisa hi rona.
Kambe Petrosi na Yohani vavahlamula, vaku: “Akutseme n'wina: Xana svilulamile mahlweni ka Xikwembu kuyingisa n'wina kutlula xona ke?
Loko ali hina, hingakala hingakoti kutshika kuvula lesvi hisvivoneke ni lesvi hisvitweke.” 
Hi loko vahuvo vavatshunxa, na vatlhela vavalaya ni kuvachavisa; avangavoni hilaha vangavabaka hakona, hikuva vanhu hinkwavu avadzunisa Xikwembu hikolaho ka lesvihumeleleke; 
nasvona munhu lweyi masingita ya kuhanyisiwa mayendliweke ka yena, aali wa malembe lawa matlulaka mune wa makume.
Kuteloko Petrosi na Yohani vatshunxiwile, vatlhelela ka vamakwavu, kutani vavativisa hinkwasvu lesvi Vaprista lavakulu ni vakulukumba vangavabzela svona. 
Loko vona vasvitwile, vahuwelela ka Xikwembu hi kukhongela na vali mbilu yin'we, vaku: “N'winyi wa hina, wena lweyi ayendleke tilo ni misava ni lwandle, ni hinkwasvu lesvinga ka svona!” 
Uhlayile hi Moya Wokwetsima, hi nomo wa tatana wa hina Davhida mutirhi wa wena, uku:“‘Xana vamatiko vakwatela yini,ni matiko mabohela yini makungu ya vuhunguki ke?
Tihosi ta misava tipfukile,ni vafumi vamatiko vatwananile kulwa ni Hosi ni Mesiya wa yona.’”
Hikuva kunene, Heroda na Pontiyo Pilato, ni vamatiko, ni tinxaka ta Israyele, vahlangane doropeni leri kulwa na Yesu nandza wa wena lweyi ahlawulekeke, lweyi ungamuyendla Mesiya; 
vakumane kuyendla hinkwasvu lesvi usviboheke khale, hi ntamu wa wena ni makungu ya wena, lesvaku svitahumelela. 
Svosvi-ke Hosi, languta kutshukisa ka vona, unyika malandza ya wena kuvula rito ra wena na vatiyile vangachavi nchumu; 
tshambuluta voko ra wena kuholisa, uyendla lesvaku mahlori ni svihlamaliso sviva kona hi vito ra Yesu, nandza wa wena lweyi ahlawulekeke.
Kuteloko vahetile kukhongela, ndhawu leyi avahlengeletane ka yona yitsekatseka, hinkwavu vatala hi Moya Wokwetsima, kutani vavula rito ra Xikwembu na vatiyile.
Nhlengeletanu ya lava vapfumeleke ayili mbilu yin'we ni moya wun'we; akungali na munhu ni mun'we lweyi aavula lesvaku svilo lesvi anga na svona hambi xili xin'we xa svona, i sva yena ntsena; kambe svilo hinkwasvu avaku, i sva vona hinkwavu. 
Vapostola avatiyisa hi matimba lamakulu vumboni bza kupfuka ka Hosi Yesu kufeni; kutani kukateka lokukulu akutshama henhla ka vona hinkwavu. 
Akungali na xisiwana xikarhi ka vona, hikuva hinkwavu lava avali ni masimu, kumbe tiyindlo, avasvixavisa, kutani vatisa male ya nxavu, 
vayiveka mahlweni ka vapostola; kutani vapambulela mun'wana ni mun'wana hi kuya hi kupfumala ka yena. 
Hi mukhuva lowu Yosefa, Mulevhi lweyi apsaliweke Kipra, lweyi vapostola avaku i Barnaba (hi lesvaku “Lweyi atiyisaka van'wana”), 
aali ni nsimu. Ayixavisa, kutani atisa nxavu wa yona, awuveka milengeni ya vapostola.
MINTIRHO 5
Kambe akuli ni wanuna lweyi avaku i Ananiya, ni nsati wa yena Safira; aaxavise nsimu, 
kutani loko atipambulele male ka nxavu wakona hi kutwanana ni nsati, atisa lesvisaleke, asviveka mahlweni ka vapostola.
Hi loko Petrosi aku ka yena: “Ananiya, hikolaho ka yini upfumelela Sathana kunghena mbilwini ya wena, lesvaku uhembela Moya Wokwetsima, ni kutipambulela hi tlhelo ka nxavu wa nsimu xana? 
Ni loko uyixavisile, xana ntsengo awungali wa wena ke? Mhaka leyi uyipfumelelise kuyini mbilwini ya wena xana? Awuhembelanga vanhu, kambe uhembele Xikwembu.”
Loko Ananiya atwa marito wolawo, awela hansi, afa. Kutani hinkwavu lavatweke mhaka leyi vakhomiwa hi kuchava lokukulu. 
Kutani majaha manghena, mamuphutsela, mamurhwala mahuma na yena, maya mulahla.
Loko kulave kuhundza mawora manharhu, nsati wa Ananiya anghena na yena, na angativi lesvihumeleleke. 
Petrosi amuvutisa, aku: “Nibzele, xana hi wona ntsengo lowu mingaxavisa nsimu ha wona ke?” Aku: “Ina! Hi wona.” 
Hi loko Petrosi aku ka yena: “Mitwananele yini kuringa Moya wa Hosi xana? Vona, minkondzo ya lavangaya lahla nuna wa wena hi leyi nyangweni; na wena vatakurhwala vahuma na wena.” 
Hi nomo-lo awela milengeni ya Petrosi, anhlala afa. Loko majaha manghenile, mamukuma na afile, kutani mamurhwala mahuma na yena, maya mulahla kusuhi ni nuna wa yena. 
Kutani kuchava lokukulu kukhoma kereke hinkwayu ni vanhu hinkwavu lavatweke timhaka leti.
Akuyendliwa mahlori layotala ni svihlamaliso lesvotala hi mavoko ya vapostola, xikarhi ka vanhu. Vajondzisiwa hinkwavu avatolovela kuhlengeletana rikupakupeni ra Solomoni, na vali mbilu yin'we. 
Kambe loko vali vanhu van'wana, ni mun'we angatiyanga nhlana kutinghenisa xikarhi ka vapostola, hambilesvi tiko arivadzunisa ngopfu.
hambi svilitano, ntsengo wa vona awuya wuyengeteleka hi vavanuna ni vavasati lavanyingi lavapfumeleke ka Hosi, 
kukondza kufika laha vavabzi vatisiwaka mintsendzeleni, vavekiwa masangwini ni le tinhlakeni, lesvaku loko Petrosi ahundza, van'wana va vona vatakhumbiwa hambi kuli hi ndzhuti wa yena ntsena.
Nasvona, vanhu vamadoropa lawa marhendzeleke Yerusalema, avata na vali vanyingi, vatisa timbabzi, ni lavakarhatiwaka hi mimoya ya chaka; kutani hinkwavu avahanyisiwa.
Kuteloko Muprista lwenkulu, ni vaseketeli va yena hinkwavu, lava avali va ntlawa wa Vasaduki ndhawini leyi, vangheneliwa hi vukwele, 
kutani vakhoma vapostola, vavapfalela jele ra le doropeni. 
Kambe ntsumi ya Hosi yipfula svipfalu sva jele nivusiku, yivahumesela handle, yiku:
“Fambani miyayima Tempeleni, mitivisa vanhu timhaka hinkwatu ta vutomi lebzimpsha lebzi.”
Hi loko vona vayingisa, vayanghena Tempeleni loko rilava kuxa, kutani vajondzisa kona.Kambe loko Muprista lwenkulu ni vaseketeli va yena vafika, vavitana huvu ya Sanedri, yinga nhlengeletanu ya vakulukumba hinkwavu va tiko ra Israyele, kutani varhuma vanhu jele kuyateka vapostola.
Kambe loko varhumiwa vafika jele, vakuma vapostola na vangali kona; kutani vatlhela, vayabzela huvu vaku: 
“Hikumile jele na ripfaliwile svinene, ni valanguteli na vayimile tinyangweni; kambe loko hipfula, hikume kungali na munhu.”
Loko ndhuna ya Tempele ni Vaprista lavakulu vatwa marito wolawo, vakanakana ngopfu, vangativi lesvaku kungava kuhumelele yini hi vapostola. 
Kambe kufika munhu mun'we, avabzela mahungu, aku ka vona: “Masvivo, vavanuna lava mivangheniseke jele, va le Tempeleni, vakarhi vajondzisa vanhu.”
Hi loko ndhuna ya Tempele ni varhumiwa va huvu vaya vayavakhoma, kambe kungali hi kuvadlidlimbeta, hikuva avachava vanhu lesvaku vangavakhandla hi maribze.
Kuteloko vavuyile ni vapostola, vavayimisa hubzeni, kutani Muprista lwenkulu atengisana na vona, aku:
“Hi mibzele svinene lesvaku mingatshukeni mijondzisa hi vito lero; kambe langutani ke, mitatile Yerusalema hi jondzo ya n'wina, kutani milava kuhiveka nandzu wa rifu ra munhu lweyi!” 
Kambe Petrosi ni vapostola lavan'wana vahlamula, vaku: “Hi fanele kuyingisa Xikwembu kutlula vanhu. 
Xikwembu xa vatatana va hina xipfuxile Yesu kufeni, ndzhaku ka loko mimudlayile hi kumuhayeka mhandzeni. 
Hi yena lweyi Xikwembu xingamutlakusa, atshama vokweni ra xona ra xinene kuva Murhangeli ni Muponisi, lesvaku atanyika Vaisrayele akuhundzuka ni kurivaleliwa ka svijoho. 
Kutani hina hi timboni ta timhaka leti, hina svin'we ni Moya Wokwetsima lowu Xikwembu xiwunyikeke lava vaxiyingisaka.”
Loko vahuvo vatwa marito lawa, vakariha ngopfu, kutani vatilulamisela kuvadlaya. 
Kambe Mufarisi mun'we lweyi avaku i Gamaliyele, mujondzisi wa Nawu lweyi aadzunisiwa hi tiko hinkwaru, ayima hubzeni; aleleta lesvaku vapostola vahumesiwa handle hi nkamanyana. 
Kutani aku ka huvu: “Vavanuna va Israyele, tivoneleni ka lesvi milavaka kusviyendla ka vanhu lava; 
hikuva ahi khale ngopfu kuhumeleleke Tudasi, lweyi aativula munhu wa matimba; aaseketeliwa hi vanhu lavalavaka kuva mune wa madzana (400), kambe avuye adlayiwa, kutani hinkwavu lava avayima na yena, vahangalasiwa vanyamalala.
Ndzhaku ka yena kuhumelele Yudasi wa Galileya, nkameni wa kutsalisiwa ka vanhu, axenga lavotala, vamulandza; kambe na yena alovile, kutani hinkwavu lava avayima na yena, vahangalasiwa. 
Svosvi-ke nili ka n'wina: Hambanani ni vanhu lava, mivatshika; hikuva loko makungu lawa, kumbe ntirho lowu, wuhuma ka vanhu, wutahela; 
kambe loko wuhuma ka Xikwembu, mingakala mingavasiveli, kutani mingakumiwa na milwile ni Xikwembu.”
Loko vavitanile vapostola ni kuvanyiketa lesvaku vabiwa hi minkhavi vavaleleta lesvaku vangatshuki vajondzisa hi vito ra Yesu, kutani vavatshunxa.
Loko vali vona, vahuma hubzeni na vatsakile, hikuva avakumiwile na vali lavafanelaka kusoliwa hikolaho ka vito ra Yesu. 
Kutani masiku hinkwawu, avangarhuteli kujondzisa ni kupaluxa Evhangeli Tempeleni ni le minjangwini ya vanhu, vaku: “Kriste, hi yena Yesu.”
MINTIRHO 6
Hi masiku wolawo, loko vajondzisiwa vayavatala, van'wana va vona lava avavulavula Xigirika vatseketsela lava avavulavula ririmi ra Xiyuda, vaku vafelekazi va ka vona vatsoniwa loko kuphakeliwa sva siku rin'wana ni rin'wana.
Kutani lava vambirhi vavitana ntlawa wa vajondzisiwa, vaku: “Asvifanelanga lesvaku hipfa hitshika kuvula rito ra Xikwembu, hiyatirha ntirho wa kuphamela. 
Loko svilitano vamakwerhu, hlawulani vavanuna va ntlhanu ni vambirhi xikarhi ka n'wina lavativekaka na vali lavateleke hi Moya ni vutlhari, lesvaku hi vaveka kuvona timhaka leti. 
Loko hili hina, hitaya mahlweni ni svikhongelo, hivula ni Rito.” 
Marito wolawo mayamukeliwa hi nhlengeletanu hinkwayu; kutani vahlawula Stefano, wanuna lweyi ateleke hi kupfumela ni Moya Wokwetsima; vahlawula na Filipi, na Prokoro, na Nikanoro, na Timoni, na Parmena, na Nikolawu wa Antiyoka, munhu lweyi aarhange ayamukeliwa Xiyudeni.
Nhlengeletanu yivatisa ka vapostola; kaku loko vona vakhongelile, vavatlhanteka mavoko.
Rito ra Xikwembu riya mahlweni; na yona nhlayo ya vajondzisiwa yiya yitala ngopfu Yerusalema, nasvona vaprista lavotala vatinyiketa kupfumeleni.
Stefano aatale hi timpsalu ni matimba, ayendla svihlamaliso lesvikulu ni mahlori lamakulu xikarhi ka tiko. 
Kambe kuhumelela van'wana vasinagoga leyivuliwaka ya Vatshunxiwa, van'we vali lavahumaka Kirene ni le Alexandriya, van'wana vahuma Kilikiya ni le Aziya; kutani vayima vakanetana na Stefano. 
Kambe vahluleka kulwa ni vutlhari lebzi Moya wungamunyika kuvulavula ha bzona.
Kutani vakucetela vavanuna kuvula lesvi: “Himutwile avulavula timhaka letisandzaka Moxe ni Xikwembu.” 
Nasvona vapfuxa mpfilumpfilu tikweni, ni ka vakulukumba ni Vatsali, kutani vamuwela henhla, vamukhoma, vamuyisa hubzeni; 
vahumesa timboni ta mavunhwa, titamuhembela tiku: “Munhu lweyi, angatshiki kuvulavula timhaka letisandzaka ndhawu leyi ya kuhlawuleka, asandza ni Nawu;
hikuva hi mutwile loko ahlaya lesvaku Yesu lweyi wa Nazareta atahelisa ndhawu leyi, ahundzuluxa ni mikhuva leyi hinganyikiwa hi Moxe.” 
Kutani hinkwavu lavatshameke hubzeni, loko vamulangutisa, vavona mombo wa yena wufana ni mombo wa ntsumi.
MINTIRHO 7
Muprista lwenkulu avutisa Stefano aku: “Timhaka teto titano xana?” 
2 Stefano ahlamula, aku:Vavanuna, vamakwerhu na vatatana, niyingiseni! Xikwembu lexikwetsimaka xitikombisile ka tatana wa hina Abrahamu, loko ahali Mesopotamiya, na angasiyaka Harani, 
3xiku ka yena: “Suka tikweni ra lekwenu, ni ka maxaka ya wena, uya tikweni leri ningatakukomba rona.” 
4 Hi loko asuka tikweni ra Vakaldeya, ayayaka Harani. Kambe ndzhaku ka kufa ka tatana wa yena, Xikwembu ximurhurhisa, ximutisa tikweni leri miyakeke ka rona svosvi.
 5Aximunyikanga ndzhaka tikweni lero, hambi xili xivandlanyana lexiringanaka kuyanama ka nkondzo; kambe ximutshembisile kumunyika rona, riva ra yena ni ra vatukulu va yena ndzhaku ka yena; kasi, nkarhini wolowo, aangali na n'wana. 
 6Kutani Xikwembu ximutivisa lesvi, xiku: Vatukulu va wena vataya luvela tikweni ra van'wana, laha vangatayendliwa svikarawa ni kuxanisiwa kona, kuringana malembe ya mune wa madzana (400). 
 7Kambe nitayavanyisa tiko leri rivayendleke svikarawa, kuvula Xikwembu; ndzhaku ka svona vatasuka ka rona, vata, vatanigandzela ndhawini leyi. 
 8Kutani Xikwembu xiyendla ntwananu na Abrahamu, lowufungiweke hi kuyimba; hikokolaho, Abrahamu aveleka Izaki, amuyimbisa hi siku ra vuntlhanu ni manharhu, kutani Izaki aveleka Yakobe, Yakobe aveleka vakokwana va hina va vambirhi, vayimbisiwa hinkwavu.
9  Kutani vakokwana vakukwela Yosefa, vamuxavisa, ayisiwa le Gibita; kambe Xikwembu xiva na yena;
 10ximuponisa nhlomulweni wa yena hinkwawu; ximunyika kutsakisa Faro hosi ya Gibita ni kutlhariha mahlweni ka yena; kutani hosi yimuveka kuva mufumi wa Gibita ni wa yindlo ya yona hinkwayu. 
11 Kambe kuwa ndlala leyikulu tikweni hinkwaru ra Gibita ni ra Kanana, kuxaniseka kakona kuva lokukulu, kutani vatatana va hina vahluleka kukuma svakuja. 
12Kambe loko Yakobe atwa lesvaku trigu rahali kona le Gibita, arhuma vatatana va hina vaya kona khambi ra kusungula.
 13Kutani loko vaya ra vumbirhi, Yosefa atitivisa ka vamakwavu; na yena Faro akombiwa rixaka ra Yosefa. 
 14 Kutani Yosefa arhuma vanhu vayateka Yakobe tatana wa yena, ni maxaka ya yena hinkwawu, na vali vanhu va kuringana ntlhanu wa makume ni makume mambirhi na ntlhanu (75). 
 15Kutani Yakobe angirimela aya le Gibita; yena ni vatatana va hina vafela kona.
 16 Varhwaliwa vayisiwa Sikemi, valahliwa sirheni ra Abrahamu, leri aarixavile hi male ya silivhere ka vana va Hemori, kole Sikemi.
17Kuteloko kutshinele nkama wa kuhetiseka ka lesvi Xikwembu xisvitshembiseke Abrahamu, rixaka ra hina rikula, riyandza tikweni ra Gibita;
 18kuheteleleni kuhumelela hosi le Gibita leyikalaka yingamutivanga Yosefa. 
 19 Hosi leyi yiyendla hi maqhinga ka rixaka ra hina, yixanisa vatatana, yilerisa lesvaku vacukumeta vana va vona, vavadlaya.
20Nkameni lowu, kuvelekiwa Moxe. Aasasekile mahlweni ka Xikwembu; kutani awundliwa tihweti tinharhu ndlwini ya tatana wa yena. 
21 Kuteloko acukumetiwile, n'wana Faro waxisati amurhola, amuwundla tani hi loko ali n'wana wa yena. 
22Kutani Moxe ajondzisiwa vutlhari hinkwabzu bza Vagibita, ava munhu wa matimba kuvulavuleni ni le kutirheni.
23Kuteloko alavile kufika ka malembe ya mune wa makume, ayendla makungu ya kuya yendzela va ka vona, vona Vaisrayele. 
24Kutani avona mun'we wa vona na axanisiwa hi Mugibita; amulamulela, arihisela hi kudlaya Mugibita, apfuna lweyi axanisiwaka. 
25Apimisa lesvaku va ka vona vatatwisisa makungu ya Xikwembu ya kuvaponisa ha yena; kambe avamatwisisanga. 
26Hi siku leritlhantamaka, ayakuma van'wana vambirhi na valwa, kutani aringeta kuvakhongotela lesvaku vangalwi, aku: “Vavanuna, mi vanhu van'we! Mivaviselana yini xana?” 
27Kambe lweyi angarhanga apfuka lweyi mun'wana, abakanya Moxe, aku: I mani lweyi angakuveka kuva hosi ni muthethisi wa hina xana? 
28Xana ulava kunidlaya kukota lesvi ungadlaya Mugibita tolo ke? 
29 Loko Moxe atwa svosvo, abaleka, ayaluvela tikweni ra Midiyani; kutani kona kuvelekiwa vana va yena vambirhi vaxinuna.
30Kuteloko kuhundzile malembe ya mune wa makume, ntsumi yitikomba ka yena malangavini ya ndzilo ya xihlahla lexi axipfurha, mananga kusuhi ni ntshava ya Sinayi. 
31Loko Moxe alanguta, ahlamala hi lesvi asvivonaka; kuteloko atshinelele kulangutisisa, kutwala rito ra Hosi leringe:
 32Hi mina Xikwembu xa vatatana va wena, Xikwembu xa Abrahamu ni xa Izaki ni xa Yakobe. Kutani Moxe arhurhumela, achava ni kulangutisisa.
 33Kutani Hosi yiku ka yena: Hlivila masandhazi milengeni ya wena, hikuva ndhawu leyi uyimeke ka yona, i misava leyihlawulekeke. 
 34Nivonile kuxaniseka ka tiko ra mina le Gibita hakunene, ni kurila ka vona ni kutwile, kutani ni xikile kuvaponisa; tana svosvi, nikurhuma le Gibita.
35Yena Moxe lweyi avamuyalile hi kuvutisa vaku: “I mani lweyi akuvekeke kuva hosi ni muyavanyisi wa hina ke?” Hi yena lweyi angarhumiwa hi Xikwembu lesvaku ava hosi ni muponisi wa vona, hi kupfuniwa hi ntsumi leyi yitikombiseke ka yena xihlahleni.
 36 Hi yena Moxe lweyi angavahumesa, hi kuyendla svihlamaliso ni mahlori le Gibita, ni le Lwandle Leropshuka, ni le mananga, hi nkama lowuringanaka malembe ya mune wa makume. 
 37Wahali yena Moxe lweyi angate ka Vaisrayele: Xikarhi ka va ka n'wina Xikwembu xitapfuxa muprofeta lweyi afanaka na mina. 
 38Minkameni ya kuhlengeletana ka Vaisrayele le mananga, hi yena lweyi angava ni ntsumi leyivulavuleke na yena ntshaveni ya Sinayi, atlhela ava ni vatatana va hina; hi yena nakambe lweyi ayamukeleke marito ya vutomi kuhinyika wona.
39Kambe vatatana va hina vayalile kumuyingisa; vamubakanyela tlhelo, kutani vanavela hi timbilu kutlhelela le Gibita; 
40 hi loko vaku ka Aroni: Hiyendlele svikwembu lesvingatahirhangela mahlweni, hikuva Moxe lweyi angahihumesa tikweni ra Gibita, ahitivi lesvaku ahumeleliwe hi yini. 
41Masikwini wolawo vayendla xifaniso xa rhole; kutani vaxigandzela, vatsakela ntirho wa mavoko ya vona. 
42 Hikolaho Xikwembu xivafularhela, xivanyiketa kugandzela mab'uthu ya tilo, hilaha kutsaliweke hakona bukwini ya vaprofeta lavangate: Xana mitlhavele mina svifuyu n'wina Vaisrayele, mihumesele mina timhamba mananga hi malembe yoringana mune wa makume, ke?
43Ahihim! Amirhwala ntsonga wa Moloko, ni nyeleti ya Rhomfani, xikwembu xa n'wina,svinga svifaniso lesvi mingasviyendla lesvaku misvikhinsamela.Hikolaho nitamirhurhisa kuhundza ni le Babilona.
44Vatatana va hina avali ni Ntsonga Lowohlawuleka mananga, vaya hi kulerisa ka Xikwembu loko xivulavula na Moxe, ximulerisa kuwuyendla hi xivumbeko lexi axivoneke. 
Ndzhaku ka svona, vatatana va hina lavayamukeleke ntsonga lowu, vawunghenisa, na vali na Yoxuwa, tikweni ra vamatiko lava Xikwembu axivahlongolile mahlweni ka vona; kutani svifambisa xilesvo kufikela minkameni ya Davhida.
Loko ali Davhida, atsakeliwa hi Xikwembu, kutani akombela mpfumelelo wolavela Xikwembu xa Yakobe ndhawu ya kutshama ka yona. 
Kambe i Solomoni lweyi angaxiyakela yindlo.
Hambi svilitano Lweyi anga henhlahenhla angatshami tindlwini letiyendliweke hi mavoko ya vanhu, hilaha muprofeta avulaka hakona, aku:
“‘Tilo i xiluvelo xa mina, kuvula Hosi, misava yi le hansi ka minkondzo ya mina;yindlo leyi mingataniyakela yona yingava leyo tani hi kwihi?Ni ndhawu leyi ningatawisa ka yona,yingava yihi ke?’”
Xana ahi rona voko ra mina leriyendleke svilo lesvi hinkwasvu ke?
“N'wina vatinhamu letononon'hwa, n'wina va timbilu letingapfumeliki ni tindleve letingatwiki! Masiku hinkwawu miyalela Moya Wokwetsima; mifana svinene ni vatatana va n'wina.
Hi wihi muprofeta lweyi vatatana va n'wina vakalaka vangamuxanisanga xana? Vadlayile na vona lavangativisa khale timhaka ta kuta ka Lweyi Alulameke, lweyi svosvi mimuxengeke, mitlhela mimudlaya; 
hi n'wina miyamukeleke Nawu lowutisiweke hi tintsumi, kambe amiwu hlayisanga!”
Loko vahuvo vatwa marito lawa ya Stefano, vatala timbilu; kutani vamukarihela vakwata. 
Kambe Stefano atala hi Moya Wokwetsima, kutani alanguta svinene tilweni, avona kukwetsima ka Xikwembu, na Yesu ayimile vokweni ra xinene ra Xikwembu. 
Kutani aku: “Langutani! Nivona tilo ripfulekile, ni N'wana-wa-Munhu na ayimile vokweni ra xinene ra Xikwembu.” 
Kambe vona vahuwelela hi rito leritlakukeke, vatipfala tindleve, kutani hinkwavu vamuwela henhla xikan'we. 
Kuteloko vamucukumetile handle ka doropa, vamukhandla hi maribze. Timboni ativekile sviyambalu sva tona milengeni ya jaha leri avaku i Sawulo. 
Kakuloko vali karhi vamukhandla hi maribze, Stefano akhongela, aku: “Hosi Yesu, yamukela moya wa mina!” 
Kutani akhinsama, ahuwelela hi rito rotlakuka, aku: “Hosi, ungavahlayeli kujoha loku.” Kuteloko ahlayile svosvo, afa.
MINTIRHO 8
Kasi Sawulo aakhensa kudlayiwa ka Stefano.Nkameni wolowo, kereke ya Yerusalema yisungula kuxanisiwa svinene, vapfumeli hinkwavu vahangalasiwa matikweni ya Yudeya ni ya Samariya; kusala vapostola ntsena.
Kutani vavanuna lavachavaka Xikwembu valahla Stefano; vaba nkosi lowukulu vamurila.
Kambe Sawulo aali karhi ahlasela kereke, anghena ka munti wun'wana ni wun'wana, akokela vavanuna ni vavasati handle, aya vanghenisa jele.
Vapfumeli lava avahangalasiwile, avafambafamba hinkwaku, na vatwalisa Evhangeli. 
Loko ali Filipi, angirimela aya doropeni rin'wana ra tiko ra Samariya, avula ta Mesiya kona. 
Loko mintshungu yitwa Filipi, ni loko yivona mahlori lawa aamayendla, yiyingisa svinene lesvi asvivulaka, 
hikuva mimoya ya chaka ayihuma ka vanhu lavanyingi lava avali na yona, na yilikarhi yihuwelela hi rito leritlakukeke, nasvona lavanyingi lava vakuwoma svirho, ni svilima, avahanyisiwa. 
Kutani akuli ni kutsaka lokukulu doropeni rolero.
Kona kolano, akutshama wanuna mun'we lweyi avaku i Simoni; akuli khalenyana na ahlamalisa vanhu va tiko ra Samariya hi kutirha sva vungoma, ativula munhu lwenkulu. 
Avamuyingisa hinkwavu, lavakulu ni lavatsongo, vaku: “Hi yena lweyi anga matimba ya Xikwembu lamavuliwaka ‘Lamakulu’.” 
Avamuyingisa hi mukhuva lowu, hikuva akulikhale na avahlamalisa hi vungoma bza yena. 
Kambe loko vapfumelile ka Filipi lweyi angavachumayela Evhangeli ya Mfumu wa Xikwembu, ni ka vito ra Yesu Kriste, vakhuvuliwa, vavanuna ni vavasati. 
Na yena Simoni apfumela, akhuvuliwa, kutani anamarhela Filipi, ahlamala ngopfu hi kuvona mahlori ni lesvohlamalisa lesvikulu lesvi asvihumelela.
Loko vapostola lava avali Yerusalema vatwa lesvaku Vasamariya vayamukelile rito ra Xikwembu, vavarhumela Petrosi na Yohani; 
loko vona vafikile, vakhongelela vapfumeli lesvaku vanyikiwa Moya Wokwetsima, 
hikuva awungasixika henhla ni ka mun'we wa vona; avakhuvuliwile ntsena hi vito ra Hosi Yesu. 
Kuteloko vapostola vavatlhanteka mavoko, kutani vayamukela Moya Wokwetsima.
Loko Simoni avona lesvaku Moya Wokwetsima wunyikiwa hi kutlhantekiwa mavoko hi vapostola, avatshembisa male, aku: 
“Na mina ninyikeni matimba lawa, lesvaku mun'wana ni mun'wana lweyi ningatamutlhanteka mavoko, atanyikiwa Moya Wokwetsima.” 
Kambe Petrosi aku ka yena: “Male ya wena ayilove svin'we na wena, lesvi upimisaka lesvaku ungaxava nyiko ya Xikwembu hi male! 
Ntirho lowu ahi wa wena, awungheni ka wona, hikuva mbilu ya wena ayilulamanga mahlweni ka Xikwembu.
Hikolaho, hundzuka utshika kubiha ka wena loku, ukhongela Hosi lesvaku kumbexana yingakurivalela kuyehleketa loku ungava nakona; 
hikuva nasvivona lesvaku utele hi nyongwa leyobava, ni lesvaku wahabohiwile hi lesvokala svingalulamanga.” 
Simoni ahlamula, aku: “Nikhongeleleni mili n'wina ka Hosi, lesvaku ningatshuki nihumeleliwa hi xilo ni xin'we xa lesvi misvivuleke.”
Kuteloko vapostola vahetile kuveka vumboni ni kuvula rito ra Hosi, vatlhelela Yerusalema na vali karhi vapaluxa Evhangeli asvidoropanini lesvinyingi sva Vasamariya.
Ntsumi ya Hosi yivulavula na Filipi, yiku ka yena: “Suka, uya tlhelo ra dzonga ndleleni leyihumaka Yerusalema, leyingirimelaka yiya Gaza.” ka ndlela yakona akungatoloveli kufamba munhu, hikusa ayikongoma mananga. 
Kutani Filipi asuka, afamba. Hi loko kuhumelela wanuna wa Muetiyopiya, mutheniwa lweyi aali ndhuna leyikulu ni mulanguteli wa rifuwo hinkwaru ra Kandake, hosi ya wansati ya Etiyopiya; munhu lweyi aatile Yerusalema kutagandzela kona; 
kutani aatlhelela kaya, na atshamile n'qolweni ya yena, na ali karhi ahlaya buku ya muprofeta Ezaya. 
Moya wuku ka Filipi: “Famba, utshinelela n'qolo liya.” 
Filipi aya kona hi kutsutsuma, atwa Muetiyopiya lweyi ahlayaka buku ya muprofeta Ezaya; aku ka yena: “Xana wasvitwisisa lesvi usvihlayaka ke?” 
Yena aku: “Ningasvikotisa kuyini kusvitwisisa loko ningali na lweyi anihlamuselaka xana?” Kutani akombela lesvaku Filipi akhwela atatshama na yena.
Ndzimana ya buku leyi aayihlaya hi leyi:“Aafana ni nyempfu leyiyisiwakakutlhaviweni,kumbe xinyempfana leximiyelaka loko vaxitsemeta voya: Angapfulanga nomo.
Atsongahatiwile, ayaleliwa lesvolulama. I mani lweyi angatavulavula hi vatukulu va yena,lesvi vutomi bza yena misaveni bzifikeke makumu, ke?”
Kutani ndhuna yiku ka Filipi: “Unganibzela, xana muprofeta ahlaya mani hi mhaka leyi? Xana watihlaya, kumbe ahlaya mun'wana ke?”
Hi loko Filipi asungula kuvulavula. Arhanga hi buku yoleyo, kutani amutivisa Evhangeli ya Yesu.
Vaku vahafamba ndleleni, vafika laha akuli ni mati, kutani ndhuna yiku: “Wasvivo, mati hi lawa; kungasivela yini lesvaku nikhuvuliwa xana?” 
Filipi aku: “Loko upfumela hi mbilu ya wena hinkwayu, ungakhuvuliwa.” Ahlamula aku: “Napfumela lesvaku Yesu Kriste i N'wana wa Xikwembu.”] 
Kuteloko aleletile lesvaku n'qolo yiyima, vangirimela matini hi vumbirhi bza vona, Filipi ni ndhuna; kutani Filipi ayikhuvula. 
Kuteloko vahumile matini, Moya wa Hosi wususa Filipi. Ndhuna ayaha tlhelanga yimuvona; hambi svilitano, yiyile mahlweni ni riyendzo ra yona, na yitsakile svinene. 
Loko ali Filipi, atikuma na ali le Azoto; kutani afambafamba madoropeni hinkwawu na ali karhi apaluxa Evhangeli, akondza afika Khezariya.
MINTIRHO 9
Lesvi Sawulo aahisekela kuchavisa ni kudlaya vajondzisiwa va Hosi, aya ka Muprista lwenkulu, 
kuyakombela mapapela lawa matsaleliweke masinagoga ya Damaska, lesvaku loko atshuka akuma lavalandzaka Ndlela ya Hosi, vavanuna kumbe vavasati, avayisa Yerusalema na vabohiwile.
Loko ahali ndleleni, ali kusuhi na Damaska, hi nomo-lo kuvonakala loku kuhumaka tilweni kumurhendzela.
Kutani awela hansi, atwa rito leringe ka yena: “Sawulo, Sawulo! Unixanisela yini?” 
Yena aku: “U mani, Hosi?” Rito riku: “Hi mina Yesu, lweyi umuxanisaka. 
Kambe pfuka uyima, unghena doropeni, kutani utabzeliwa lesvi ufanelaka kuyendla svona.” 
Lava avafamba na yena, vayima vangahlayi nchumu, hikuva avatwa rito, kambe vangavoni munhu.
Sawulo asuka ayima, kambe loko apfula mahlo, angahakoti kuvona; kutani vamukhoma hi voko, vamuyisa Damaska. 
Kutani atshama masiku manharhu, na angavoni, angaji, anganwi nchumu.
Akuli ni mujondzisiwa mun'we le Damaska lweyi avaku i Ananiya; Hosi yivulavula na yena hi xivoniso, yiku: “Ananiya!” Yena aku: “Hi mina lweyi, Hosi.” 
Hosi yiku ka yena: “Suka uyima, uya ndleleni leyihlayiwaka ‘Leyi ya kululama’, kutani ndlwini ya Yuda ulava munhu wa kuhuma Tarso lweyi vange i Sawulo; akarhi akhongela; 
hi xivoniso, avonile munhu lweyi vange i Ananiya na li karhi anghena, amutlhanteka mavoko lesvaku atlhela avona.”
Ananiya ahlamula, aku: “Hosi, nitwile lavotala va vulavula hi munhu lweyi, ni lesvaku ayendlile lesvobiha ngopfu ka vahlawuliwa va wena le Yerusalema.
Kutani ni kola, anyikiwile matimba hi Vaprista lavakulu kukhoma vanhu hinkwavu lavakhongelaka vito ra wena.” 
Hosi yiku ka yena: “Yana, hikuva munhu lweyi i xitirho lexi ningatihlawulela xona kuyapaluxa vito ra mina ka vamatiko, ni ka tihosi, ni ka Vaisrayele;
nasvona mina nitamukomba hinkwasvu lesvi afanelaka kuvaviseka ha svona, hikolaho ka vito ra mina.”
Ananiya afamba, ayanghena ndlwini, kutani atlhanteka Sawulo mavoko, aku: “Sawulo makwerhu, nirhumiwile hi Hosi, anga yena Yesu lweyi atikombiseke ka wena ndleleni leyi ungata ha yona; anirhumile ka wena lesvaku utlhela uvona, ni lesvaku utala hi Moya Wokwetsima.” 
Hi nomo-lo, svilo lesvifanaka ni tihakatimba svisuka matihlweni ya Sawulo, kutani atlhela avona, asuka ayima, akhuvuliwa. 
Kuteloko ajile svakuja, atlhela akuma matimba.Sawulo atshama ni vajondzisiwa va le Damaska masiku mangali mangani. 
Kutani hi kuhantlisa asungula kupaluxa ta Yesu masinagogeni, aku: “Lweyi hi yena N'wana wa Xikwembu.” 
Hinkwavu lavamutwaka, vahlamala ngopfu, vaku: “Xana munhu lweyi ahi yena lweyi aaringeta kuhelisa lavakhongelaka vito lero Yerusalema ke? Xana ni halenu angatelanga kutavakhoma, avayisa ka Vaprista lavakulu ke?” 
Kambe Sawulo aali karhi ayengeteleliwa matimba, amiyeta Vayuda lavayakeke Damaska, hi kuvakombisa lesvaku Yesu i Mesiya.
Ndzhaku ka masiku lamanyingi, Vayuda vatwanana kudlaya Sawulo.
Kambe yena ativisiwa makungu ya vona. Avamutumbelelile tinyangweni ta doropa, vusiku ni nhlekanhi, lesvaku vatamudlaya; 
kambe vajondzisiwa va yena vamuteka nivusiku, vamuxikisa rithangwini ra doropa hi kumuxikisa hansi na ali ndzhaveni.
Loko Sawulo afikile Yerusalema, aringeta kutihlanganisa ni vajondzisiwa; kambe vamuchava hinkwavu, vangakholwi lesvaku ahundzuke mujondzisiwa. 
Kutani Barnaba amuteka, amuyisa ka vapostola, avahlamusela hilaha Sawulo avoneke Hosi hakona, loko ali ndleleni, ni lesvaku Hosi yivulavule na yena; ahlamusela ni hilaha angajondzisa hakona hi vito ra Yesu doropeni ra Damaska, na angachavi nchumu. 
Kutani Sawulo atshama na vona Yerusalema, na ali karhi afambafamba doropeni hinkwaku, ajondzisa hi vito ra Hosi na angachavi nchumu; 
nasvona avulavula ni kuhlamulana ni Vayuda vakuvulavula Xigirika; kambe vona varingeta kumudlaya.
Kuteloko vamakwavu Hosini vasvitwile, vamuyisa Khezariya, kutani vamuhundzisela mahlweni kuya Tarso.
Nkameni wolowo, kereke ayili ni kurhula tikweni hinkwaru ra Yudeya, ni ra Galileya, ni ra Samariya, na yili karhi yiyakisiwa ni kuhanya kuxiximeni ka Hosi; kutani ayihandza, yitiyisiwa hi Moya Wokwetsima.
Loko Petrosi ali karhi afambafamba hinkwaku, afika ni le ka vahlawuliwa va Hosi lavayakeke Lida.
Kolano akuma munhu lweyi avaku i Eniya, lweyi aali xilema, ahetile malembe ya ntlhanu ni manharhu na ayetlele sangwini. 
Kutani Petrosi aku ka yena: “Eniya! Yesu Kriste wa kuhanyisa; pfuka, utisongela sangu ra wena.” Hi nomo-lo apfuka ayima. 
Hinkwavu lavayakeke Lida ni le Saroni, vamuvona, kutani vatinyiketa ka Hosi.
Doropeni ra Yopa, akuli ni mujondzisiwa wa xisati, lweyi avaku i Tabita (hi Xigirika: Dorkazi, hi lesvaku N'wa-Mhunti); aatolovela kutirha mintirho leyinene, arhandza ni kunyika. 
Hi masiku wolawo akhomiwa hi vuvabzi, kutani afa. Kuteloko vahlampsile ntsumbu wa yena, vamuveka ndlwini ya le henhla. 
Doropa ra Yopa arili kusuhi na Lida; hi kolaho, loko vajondzisiwa vatwa lesvaku Petrosi a le Lida, vamurhumela vavanuna vambirhi, vayamukombela lesvaku ata Yopa, angahlweli. 
Kutani Petrosi asekeleka, afamba na vona. Kuteloko afikile, vamuyisa ndlwini ya le henhla; vafelakazi hinkwavu vamurhendzela, na vali karhi varila, vamukomba tinguvu ni sviyambalu lesvi Dorkazi aasvirhunga loko ahahanya. 
Kambe Petrosi avahumesela handle hinkwavu; akhinsama hi matsolo, akhongela; kutani ahundzukula ka ntsumbu, aku: “Tabita, pfuka!” Kuteloko Tabita apfula mahlo, loko avona Petrosi, apfuka atshama. 
Hi loko yena amukhoma hi voko, amuyimisa; kutani loko avitanile vakwetsimi va Hosi ni vafelakazi, asiya Dorkazi a ka vona na se ahanya. 
Mhaka leyi yitiviwa hi vayaki va doropa hinkwaru ra Yopa; kutani vanhu lavotala vapfumela ka Hosi. 
Petrosi axwa Yopa masiku lamanyingi, kaya ka wanuna lweyi avaku i Simoni, muchuki wa svikhumba.
MINTIRHO 10
Doropeni ra Khezariya akuli ni munhu lweyi avaku i Korneliyo; aali ndhuna ya dzana ra masochwa ntlaweni lowuvuliwaka “wa Italiya”; 
aali munhu wa vukhongeli, achava Xikwembu kun'we ni vamunti wa yena hinkwavu; aapfuna vanhu va tiko hi tinyiko letinyingi, angakarhali kukhongela Xikwembu. 
Siku rin'wana, loko kulava kuva nkarhi wa vuntlhanu ni mune, otshuka avona ntsumi ya Xikwembu hi xivoniso, na yili karhi yinghena ka yena, yiku: “Korneliyo!” 
Loko ayilangutisile svinene, akhomiwa hi kuchava, kutani aku: “I mpsini, Hosi?” Yiku ka yena: “Mikhongelo ya wena ni tinyiko ta wena sviyamukeliwile ka Xikwembu, kutani xikutsundzukile.
Svosvi-ke rhuma vavanuna le Yopa, vayavitana munhu lweyi vange i Simoni kumbe Petrosi. 
Arhurheliwile ka Simoni mun'we wa muchuki wa svikhumba, lweyi yindlo ya yena yinga kusuhi ni tiva.” 
Kuteloko ntsumi leyivulavuleke na yena yisukile, Korneliyo avitana vambirhi xikarhi ka vatirhi va yena, avitana ni sochwa rin'we lerichavaka Xikwembu xikarhi ka masochwa lawa mamutirhelaka. 
Loko avahlamuselile timhaka hinkwatu, avarhuma Yopa.
Siku leritlhantamaka, loko vahali ndleleni, na vali karhi vatshinelela doropa ra Yopa, Petrosi akhwela henhla ka lwangu hi nkarhi wa vuntlhanu na wun'we, ayakhongela. 
Kutani atwa ndlala, anavela kuja. Loko vaha mulungisela svakuja, angheniwa hi moya. 
Avona tilo ripfulekile, ni xilo lexifanaka ni lansoro lerikulu na xili karhi xixika, xinembeletiwa misaveni hi tinyihla ta mune; 
ndzeni ka lansoro akuli ni svivumbiwa hinkwasvu sva misava lesvifambaka hi milenge ni mavoko, ni lesvi kokovaka, ni lesvihahaka mpfhukeni. 
Kutani rito rifika ka yena, riku: “Petrosi! Suka uyima, udlaya uja!” 
Kambe Petrosi aku: “Ahihim, Hosi, ningakala ningasviyendli, hikuva anisija xilo lexiyilaka, hambi xili lexikalaka xingabasanga.” 
Rito ritlhela riku ka yena ka vumbirhi: “Svilo lesvi Xikwembu xingavula lesvaku svibasile, ungahlayi lesvaku svayila.” 
Svilo lesvi, svihumelela kanharhu, kutani hi nomo-lo, lansoro ritlhela ritlakuleliwa tilweni.
Loko Petrosi ahahlamala ngopfu xivoniso lexi axivoneke, lesvaku xingava xivula yini, kuhumelela vavanuna lavarhumiweke hi Korneliyo, vavutisa laha munti wa Simoni wunga kona, kutani vayafika nyangweni. 
Vavitana vanhu ni kuvutisa lomu Simoni wa kuvuliwa Petrosi angavaka arhurheliwile kona. 
Loko Petrosi ahayanakanya xivoniso lexi, Moya wuku ka yena: “Vona, ku ni vavanuna vambirhi, lava vakulavaka. 
Suka uyima, uxika, ufamba na vona ungakanakani, hikuva hi mina nivarhumeke.” 
Kutani Petrosi axika, aku ka vavanuna lava: “Munhu lweyi mimulavaka hi mina lweyi; mitisiwa hi mhaka yihi ke?” 
Vaku: “Hirhumiwile hi Korneliyo, ndhuna ya dzana ra masochwa, wanuna wa kululama lweyi achavaka Xikwembu, lweyi akhensiwaka hi tiko hinkwaru ra Vayuda; aleletiwile hi ntsumi leyokwetsima kukuvitana uta muntini wa yena, lesvaku atayingisa lesvi ungatamubzela svona.” 
Hi loko Petrosi avayamukela, avarhurhela ndlwini.Loko rixa, Petrosi asuka afamba na vona; van'wana vamakwavu Hosini va le Yopa vafamba na yena. 
Siku leritlhantamaka, anghena Khezariya. Korneliyo aavalangutelile, avitanile ni maxaka ya yena ni vanghanu. 
Loko Petrosi anghena, Korneliyo aya mutlhangaveta, atiwisela milengeni ya yena, amukhinsamela.
Kambe Petrosi amusekelekisa, aku: “Sekeleka uyima, na mina ni munhu ntsena.” 
Kuteloko Petrosi anghena, na ali karhi avulavula na Korneliyo; kutani akuma vanhu lavanyingi na vahlengeletanile kona. 
Aku ka vona: “Masvitiva svinene lesvaku svayila ka Muyuda kuyendzela munhu wa rixaka rin'wana kumbe kutshama na yena; kambe Xikwembu xinikombisile lesvaku ningatshuki nibzela munhu lesvaku wayila, kumbe angabasanga. 
Hikolaho, loko nivitaniwile, nitile na ningakanakani; kutani svosvi nilava kutiva lesvaku xana minivitanele yini ke?”
Hi loko Korneliyo ahlamula, aku: “Svosvi kuhundzile masiku manharhu, na nili karhi nikhongela ndlwini ya mina hi nkarhi wa vuntlhanu ni mune; kutani nivona munhu ayimile mahlweni ka mina, na ayambalile sva kuvangama, 
aku: Korneliyo, kukhongela ka wena kuyingisiwile, ni tinyiko ta wena tiyanakanyiwile mahlweni ka Xikwembu. 
Svosvi-ke rhuma vanhu vaya Yopa, vayavitana Simoni, lweyi vange i Petrosi; arhurheliwile ndlwini ya Simoni, muchuki wa svikhumba, kusuhi ni tiva. 
Hikolaho nihantlisile nirhumela vanhu ka wena; kutani uyendlile svona loko utile; svosvi-ke hinkwerhu hitshamile svin'we, laha mahlweni ka Xikwembu, kuyingisa hinkwasvu lesvi Hosi yikuleleteke svona.”
Kutani Petrosi asungula kuvulavula aku: “Svosvi natwisisa svinene lesvaku Xikwembu axiyi hi nghohe; 
kambe, matikweni hinkwawu, lweyi axichavaka avuya ayendla lesvilulameke, xamutsakela. 
Rito leri xilirhumeleke Vaisrayele, maritiva, ringa rito leripaluxaka mahungu lamanene ya kurhula ha Yesu Kriste, yena Hosi ya vanhu hinkwavu. 
Mitiva ni timhaka letihumeleleke tikweni hinkwaru ra Yudeya, tinga letisunguleke hi le Galileya, ndzhaku ka nkhuvulo lowutwalisiweke hi Yohani; 
mitiva ni ta Yesu wa Nazareta, ni hilaha Xikwembu xicheleke hakona Moya Wokwetsima ni matimba henhla ka yena. Aafambafamba hinkwaku, na ali karhi ayendla lesvinene, ahanyisa hinkwavu lava vaxanisiwaka hi Diyavulosi, hikuva Xikwembu axili na yena. 
Loko hili hina, hi timboni ta hinkwasvu lesvi asviyendleke tikweni ra Vayuda, ni le Yerusalema; hi yena lweyi vamudlayeke hi kumuhayeka mhandzeni. 
Kambe Xikwembu ximupfuxile kufeni hi siku ra vunharhu, kutani ximukombisile, 
kungali ka tiko hinkwaru, kambe ka timboni leti xiti hlawuleke ka hali kusunguleni, anga hina lava hingaja na yena, hi nwa na yena, ndzhaku ka loko apfukile kufeni. 
Kutani ahileletile kupaluxa Evhangeli tikweni, ni kutiyisa vumboni bza lesvaku hi yena lweyi avekiweke hi Xikwembu kuva muyavanyisi wa lavahanyaka ni lavafeke. 
Hi yena lweyi vaprofeta hinkwavu vahlayeke vumboni henhla ka yena loko vaku: ‘Mun'wana ni mun'wana lweyi apfumelaka ka yena, atakuma kurivaleliwa ka svijoho hi vito ra yena.’”
Loko Petrosi ahavulavula hi timhaka toleto, Moya Wokwetsima wuxikela henhla ka hinkwavu lava avayingisaka Rito. 
Kutani vapfumeli va Vayuda lavateke na Petrosi, vahlamala ngopfu, loko vavona lesvaku nyiko ya Moya Wokwetsima yiyaveliwa na vona vamatiko. 
Hikuva avavatwa vavulavula hi tindzimi tin'wana, na vali karhi vadzunisa Xikwembu. Kutani Petrosi aku: 
“I mani lweyi angayalaka svosvi lesvaku vanhu lava vakhuvuliwa hi mati, lesvi vayamukeleke Moya Wokwetsima kufana na hina ke?” 
Kutani aleleta lesvaku vakhuvuliwa hi vito ra Yesu Kriste. Vona vamukombela lesvaku axwa na vona masiku mangali mangani.
MINTIRHO 11
Kambe vapostola ni vamakwavu Hosini lavayakeke Yudeya vatwa lesvaku vamatiko na vona vayamukele Rito ra Xikwembu.
Kuteloko Petrosi atlhantukele Yerusalema, lava avatsakela sva kuyimba vavulavulisana na yena,
vaku: “Wena, unghene ka vavanuna lavangayimbangiki, uja na vona.”
Kutani Petrosi asungula kuvabzela timhaka hi kulongoloka ka tona, aku: 
“Anili doropeni ra Yopa, na nili karhi nikhongela; kutani ningheniwa hi moya, nivona xilo lexifanaka ni lansoro lerikulu, na xili karhi xixika xinembeletiwa hi le tilweni hi tinyihla ta mune, xifika kusuhi na mina. 
Loko ni langutisisa svinene ndzeni ka xona, nivona svifuyu svofamba hi milenge ni mavoko, ni sviharhi, ni lesvi kokovaka, ni lesvihahaka mpfhukeni. 
Kutani nitwa rito leringe ka mina: ‘Petrosi, suka uyima, udlaya uja!’
Kutani niku: ‘Ahihim, Hosi, ningakala ningasviyendli, hikuva akusitshama kunghena xilo lexiyilaka kumbe lexikalaka xingabasanga non'weni wa mina, ni siku ni rin'we.’
Rito riyengeta rihuma tilweni, riku: ‘Svilo lesvi Xikwembu xingavula lesvaku svibasile, ungavuli lesvaku svayila.’ 
Svilo lesvi svihumelela kanharhu. Kutani hinkwasvu svitlhela svitlheliseliwa tilweni. 
Hi nkama wolowo kutshuka kuhumelela vavanuna vanharhu nyangweni ya yindlo leyi anitshama ka yona; avarhumiwile ka mina, vahuma Khezariya. 
Kutani Moya wunibzela lesvaku nifamba na vona, na ningakanakani; na vona vamakwerhu va ntlhanu ni mun'we lava, vafamba na mina; kutani hinghena ka Korneliyo yelweyo.
Kuteloko ahibzela hilaha avoneke ntsumi ndlwini ya yena, na yiyimile yiku: ‘Rhuma vanhu vaya Yopa, vayavitana Simoni lweyi vange i Petrosi; 
hi yena lweyi angatakubzela timhaka leti ungataponisiwa ha tona, wena ni va njangu wa wena hinkwawu.’ 
Loko ni sungula kuvulavula, Moya Wokwetsima wuta henhla ka vona, hi ndlela leyi wungata ha yona ni le henhla ka hina kusunguleni. 
Kutani ni anakanya rito ra Hosi leringe: ‘Yohani akhuvulile hi mati, kambe n'wina mitakhuvuliwa hi Moya Wokwetsima.’ 
Kutani-ke, lesvi Xikwembu xivanyikeke nyiko leyifanaka ni leyi hingayikuma hina, hikupfumela ka Hosi Yesu Kriste, xana anili mani mina kuyalela Xikwembu ke?”
Loko vatwa timhaka teto, vamiyela vangahavileli; kutani vadzunisa Xikwembu, vaku: “Loko svilitano, na vona vamatiko Xikwembu xivanyikile kuhundzuka loku kuyisaka vuton'wini.”
Loko vali lava avahangalasiwile hi kuxanisiwa lokungahumelela nkameni wa kudlayiwa ka Stefano, vahundzela mahlweni kuyafika le Fenisiya, ni le Kipra, ni le Antiyoka, na vali karhi vajondzisa Rito ka Vayuda ntsena. 
Kambe van'wana va vona, vanga vavanuna lavahumeke Kipra ni le Kirena, loko vafike le Antiyoka, vahlaya Rito ni le ka Vagirika, vavativisa Evhangeli ya Hosi Yesu. 
Matimba ya Hosi amali na vona; kutani vanhu lavotala vapfumela, vahundzuka ka Hosi.
Kuteloko mahungu ya timhaka toleto mayafika tindleveni ta kereke ya le Yerusalema, kurhumiwa Barnaba lesvaku aya Antiyoka.
Loko afika kona, ni loko avona lesvi timpsalu ta Xikwembu titirheke svona, atsaka; kutani avakhongotela hinkwavu kunamarhela Hosi ni kuyichivirikela hi mbilu. 
Barnaba aali wanuna wa munene, lweyi ateleke hi Moya Wokwetsima ni kupfumela; kutani ntshungu lowukulu wuyengeteleka ntlaweni wa Hosi. 
Hi loko Barnaba aya Tarso kuyalava Sawulo. 
Kuteloko amukumile, avuya na yena Antiyoka. Vahlengeletana ni kereke lembe hinkwaru, na vali karhi vajondzisa ntshungu lowukulu. Le Antiyoka, hi kona laha vajondzisiwa vangasungula kuvuliwa Vakriste kona.
Masikwini walawo, vaprofeta vangirimela hi le Yerusalema, vata Antiyoka. 
Mun'we wa vona, lweyi avaku i Agabo, asuka ayima, ativisa hi matimba ya Moya lesvaku ndlala leyikulu yitawa misaveni hinkwayu (kunene yihumelele nkameni wa hosi Klawudiyo). 
Kutani vajondzisiwa vatwanana lesvaku mun'wana ni mun'wana wa vona, atarhumela lesvi asvikotaka akuva vapfuna vamakwavu lavayakeke tikweni ra Yudeya. 
Kunene vayendlisa svosvo, kutani varhumela tinyiko takona ka vakulukumba, tifamba na Barnaba na Sawulo.
MINTIRHO 12
Nkameni wolowo, hosi Heroda asungula kuxanisa van'wana va kereke.
Adlaya Yakobe makwavu wa Yohani hi tlhari.
Kutani loko avona lesvaku svitsakisile Vayuda, atlhela akhoma na Petrosi (amali masiku ya Xinkwa xokala comela). 
Loko amukhomile, amupfalela jele, kutani aleleta lesvaku vamurindza hi mune wa mintlawa, ntlawa wun'wana ni wun'wana wuli ni mune wa masochwa. Aatilulamisele kuhumesa Petrosi mahlweni ka tiko ndzhaku ka nkhuvu wa Paska. 
Hikolaho, Petrosi arindziwa na ali jele; kambe kereke ayingatshiki kumukhongelela ka Xikwembu.
Loko Heroda ali kusuhi ni kumuhumesa mahlweni ka tiko, hi vusiku bzakona, Petrosi aayetlele xikarhi ka masochwa mambirhi; aabohiwile hi machini mambirhi, nasvona valanguteli va nyangwa avarindza jele. 
Kutani, hi nomo-lo, ntsumi ya Hosi yihumelela; yindlo yitala hi kuvonakala; ntsumi yihlakahla Petrosi rheveni, yimupfuxa, yiku: “Hantlisa, upfuka.” Kutani machini mawa mavokweni ya yena. 
Ntsumi yiku ka yena: “Tikhame, uyambala ni masandhazi ya wena.” Ayendlisa xilesvo. Ntsumi yitlhela yiku ka yena: “Yambala ni banci ra wena, unilandza.” 
Kuteloko Petrosi ahumile, na ayilandza, angativi lesvaku lesviyendliwaka hi ntsumi hi svona hakunene. Aapimisa lesvaku ingava norho. 
Loko vahundzile ntlawa wa kusungula ni lowa vumbirhi, vafika xipfalwini xa nsimbi lexipfulekelaka doropeni; xitipfula hixoxe mahlweni ka vona, kutani vahuma, vafamba mpfhukanyana hi ndlela yakona; kutani hi nomo-lo, ntsumi yisuka yisiya Petrosi. 
Loko Petrosi axalamuka, aku: “Svosvi nasvitiva hakunene lesvaku Hosi yirhumile ntsumi ya yona, kutani yiniponisile mavokweni ya Heroda, ni ka hinkwasvu lesvi tiko ra Vayuda aritiyimisele kuniyendla svona.”
Loko Petrosi avonile lesvaku timhaka tiyimile hi ndlela leyi, aya kaya ka Mariya, mamana wa Yohani lweyi avaku i Marka, laha vapfumeli lavotala avahlengeletene kona, na vali karhi vakhongela. 
Petrosi agongondza nyangweni ya le handle, kutani kuta mutirhi waxisati lweyi avaku i Roda, atayingisela. 
Loko atwile hi rito lesvaku i Petrosi, kutsakeni ka yena angapfulanga xipfalu, kambe atlhelela ndlwini hi kutsutsuma aya vativisa lesvaku Petrosi ayimile le handle nyangweni. 
Vaku ka yena: “U ni rihuhe wena.” Kambe atiyisa lesvaku angahembi; vona vaku: “I ntsumi ya yena.”
Kambe Petrosi atlhela agongondza; kakuloko vapfulile, vamuvona, kutani vahlamala ngopfu. 
Yena avakwehleta hi voko lesvaku vamiyela; avabzela hilaha Hosi yimuhumeseke jele hakona, kutani aku: “Tivisani Yakobe ni vamakwerhu Hosini timhaka toleto.” Kutani ahuma, afamba aya kun'wana.
Loko bzixile, masochwa mapfilungana tinhloko svinene, maku: “Kuhumelele yini ka Petrosi xana?” 
Loko Heroda amulavile angamukumi, athethisa masochwa hubzeni, kutani aleleta lesvaku madlayiwa. Ndzhaku ka svona, Heroda asuka Yudeya, angirimelela Khezariya, ayatshama kona.
Heroda aalava kulwa ni va le Tiro ni va le Sidoni; kambe vona vata ka yena na vali mbilu yin'we; varhanga hi kutwanana na Blasto, mulanguteli wa yindlo ya hosi; hi loko vayakombela kurhula ka tiko, hikuva tiko ra vona arikuma svakuja hikolaho ka tiko ra hosi Heroda.
Kutani hi siku lerivekiweke, Heroda ayambala tinguvu ta vuhosi, atshama xitshan'wini xa yena, avulavula na vona.
Kutani vanhu vahuwelela, vaku: “Rito leri ahi ra munhu, i ra Tilo!” 
Hi nomo-lo, ntsumi ya Hosi yiba Heroda, hikuva aangadzunisanga Xikwembu; kutani ajiwa hi svivungu, afa.
Rito ra Hosi ariya mahlweni, rikula ngopfu. 
Kutani loko Barnaba na Sawulo vahetile ntirho wa vona, vasuka Yerusalema, vavuya na vali na Yohani, lweyi avaku i Marka.
MINTIRHO 13
Akerekeni ya le Antiyoka, akuli ni vaprofeta ni vajondzisi van'wana, vanga Barnaba, na Simiyoni lweyi avaku i Nigere na Lukiyo wa Kirena, na Manaheme lweyi angakula svin'we na hosi Heroda, na Sawulo. 
Loko vali karhi na vatitsona svakuja vagandzela Hosi, Moya Wokwetsima wuku: “Nihlawuleleni Barnaba na Sawulo, vaya ntirhweni lowu ni vavitaneleke wona.” 
Kutani loko vatitsonile svakuja ni loko vakhongelile, vavatlhanteka mavoko, kutani vavapfulela tindlela.
Vona ke, hi kurhumiwa hi Moya Wokwetsima, vangirimela Selukiya, vanghena ngalaweni vapelela Kipra. 
Loko vafikile Salamina, vapaluxa Rito ra Xikwembu masinagogeni ya Vayuda. Avali na Yohani, mupfuni wa vona.
Kuteloko vatsemakanyile xihlale hinkwaxu vayafika Pafo, vayakuma mungoma mun'we wa muprofeta wa mavunhwa; vito ra yena avaku i Bariyesu; 
aatshama na Serxjiyu Pawulo, muyimeli wa vuhosi, wanuna wa kutlhariha, lweyi aavitanile Barnaba na Sawulo hikuva aalava kutwa Rito ra Xikwembu. 
Kambe vasiveliwa hi munhu lweyi wa mungoma, lweyi vito rin'wana ra yena avaku i Elima; aaringeta kuyendla lesvaku muyimeli wa vuhosi angapfumeli. 
Kambe Sawulo, anga yena Pawulo, atala hi Moya Wokwetsima, kutani ahonokela mungoma lweyi, aku: 
“Wena n'wana Sathana, lweyi ateleke hi kukanganyisa hinkwaku ni kubiha hinkwaku, wena nala wa hinkwasvu lesvilulameke, xana utatshika rini kuhingakanya tindlela letolulama ta Hosi ke? 
Vona, svosvi voko ra Hosi ri le henhla ka wena, utafa mahlo, uheta masiku na ungahavoni nchumu.” Hi nomo-lo, mungoma ateliwa hi riphume ni munyama, kutani ayingayinga, alava lweyi angamufambisaka hi voko. 
Loko muyimeli wa vuhosi avona lesvihumeleleke, apfumela, ahlamalisiwa hi ta Hosi leti ajondzisiweke tona.
Pawulo ni lava avali na yena, vasuka Pafo hi ngalawa, vapelela le Perxje, doropa ra Pamfiliya. Kambe Yohani ahambana na vona, atlhelela Yerusalema. 
Loko valivona, vasuka le Perxje, vayafika doropeni ra Antiyoka wa Pizidiya; kutani vanghena sinagogeni hi siku ra Savata, vatshamisa. 
Ndzhaku ka loko kuhlayiwile tindzimana ta Nawu ni ta Vaprofeta, vafambisi va sinagoga vavarhumela rito, vaku: “N'wina valekwerhu, loko mili ni rito rokhongotela vanhu, mingavulavula.”
Kolaho Pawulo asuka ayima; kutani loko avakwehletile hi voko, aku: Vavanuna va Israyele, na n'wina lavachavaka Xikwembu, yingisani: 
Xikwembu xa tiko leri ra Vaisrayele xihlawulile vatatana va hina, kutani loko Vaisrayele lava vaha luvelile tikweni ra Gibita, Xikwembu xivakulisa, xivuya xivahumesa kona hi matimba lamakulu.
Kutani, lemananga, xivalehisela mbilu hi malembe ya mune wa makume. 
Kuteloko xihelisile matiko ya ntlhanu ni mambirhi Kanana, xiyavela vatatana tiko rakona, riva rifuwo ra vona. 
Hinkwasvu lesvi svitekile malembe ya mune wa madzana ni ntlhanu wa makume (450). Ndzhaku ka svona xivanyika vayavanyisi kuyafika nkameni wa muprofeta Samuwele.
Kuteloko vakombela hosi; Xikwembu xivanyika Sawulo n'wana Kixi, wanuna wa rixaka ra Benjamini, afuma malembe ya mune wa makume. 
Loko Xikwembu ximususile, xiveka Davhida kuva hosi ya vona; hi yena lweyi xingahlaya lesvaku wakhenseka, loko xite: Nikumile lesvaku Davhida n'wana Yese, i munhu lweyi anga wa mbilu ya mina, hikuva atayendla hinkwasvu lesvi nisvirhandzaka. 
Arixakeni ra yena, Xikwembu xinyikile Vaisrayele Muponisi anga Yesu, hilaha axisvitshembisile hakona. 
Loko Yesu angasihumelela, Yohani arhange apaluxa, tikweni ra Israyele hinkwaru, mahungu ya lesvaku lavahundzukaka vatakhuvuliwa. 
Kutani loko Yohani alava kuheta ntirho wa yena, ate: Xana mipimisa lesvaku ni mani ke? Aniyena lweyi mimulangutelaka; kambe vonani, wata ndzhaku ka mina lweyi svinganifanelangiki kumuhlivila masandhazi.
“N'wina valekwerhu minga rixaka ra Abrahamu, ni van'wana lava vachavaka Xikwembu xikarhi ka n'wina: Mahungu lawa ya kuponisiwa marhumeliwile ka hina.” 
Lava vayakeke Yerusalema, ni vakulukumba va vona, avativanga lesvaku Yesu i mani, nasvona avatwisisanga marito ya vaprofeta lawa mahlayiwaka siku rin'wana ni rin'wana ra Savata. Kambe vayendlile lesvaku marito lawa mahetiseka, siku leri vathethiseke Yesu.
Hambi loko vangakumanga nchumu xobiha ka yena lexi avafanekela kumutsemela rifu ha xona, vakombele ka Pilato lesvaku adlayiwa. 
Kuteloko vahetisisile timhaka hinkwatu letitsaliweke mayelanu na yena, vamuhawulile mhandzeni, vamulata sirheni. 
Kambe Xikwembu ximupfuxile xikarhi ka vafi;
kutani avoniwile hi masiku lamanyingi hi vajondzisiwa lavangasuka Galileya, vatlhantukela Yerusalema na vali na yena. Namuntlha hi vona vanga timboni ta yena vanhwini.
“Na hina ke, ha mitivisa mahungu lamanene ya xitshembiso lexi vatatana va hina vatshembisiweke xona,”
hi lesvaku Xikwembu xihetisisile xitshembiso xakona ka hina vana va vona, hi kupfuxa Yesu kufeni; hi svona lesvitsaliweke ka Pisalma ya vumbirhi, leyinge:“‘U n'wananga,namuntlha ni kupsalile.’”
Loko yili mhaka ya kumupfuxa xikarhi ka vafi lesvaku angaheli hi kubola, Xikwembu xivulise xilesvi xiku:“‘Nitaminyika minkateko leyokwetsima, yinga leyotiya leyitshembisiweke Davhida.’”
Hikolaho xahavula ni kun'wana xiku:Ungetshiki Muhlawuliwa wa wena ahela hi kubola.
Loko ali Davhida, ayisile makungu ya Xikwembu mahlweni, nkameni wa kuhanya ka yena, kutani atiyetlelela, alahliwa ni vatatana va yena, ava abola.
Kambe lweyi Xikwembu ximupfuxeke kufeni, angahelanga hi kubola.
“Svitiveni ke n'wina valekwerhu lesvaku, hikolaho ka munhu lweyi, mitivisiwa ta kurivaleliwa ka svijoho; nasvona tivani lesvaku, ka hinkwasvu lesvi amihluleka kurivaleliwa ka svona hi Nawu wa Moxe,” 
svosvi mun'wana ni mun'wana lweyi apfumelaka warivaleliwa ka svona ha Yesu. 
Loko svilitano, tivoneleni lesvaku kungahumeleli lesvingavuliwa hi vaprofeta loko vaku:
“‘Langutani n'wina vasandzi, hlamalani, miva milova,hikuva ni le kutirheni minkameni leyi ya n'wina; ntirho wakona amingawukholwi,loko vamitivisa wona.’”
Loko Pawulo na Barnaba vahuma sinagogeni, vanhu vavakombela kuta nakambe hi siku ra Savata leritlhantamaka, vatavajondzisa timhaka toleto. 
Kuteloko nhlengeletanu yihangalakile, Pawulo na Barnaba valandziwa hi Vayuda ni vamatiko lavanyingi vavukhongeli, lavayamukeliweke Xiyudeni; vapostola vavulavula na vona, vavakhongotela kutiyisela timpsalwini ta Xikwembu.
Ndzhaku ka vhiki, hi siku ra Savata, vanhu lavanyingi va doropa vahlengeletana akuva vayingisa rito ra Hosi. 
Kambe loko Vayuda vavona mintshungu, vatala hi vukwele, kutani vakaneta ni kuyala lesvivuliwaka hi Pawulo. 
Kambe Pawulo na Barnaba vahlamula na vangachavi nchumu, vaku: “Asvifanela lesvaku Rito ra Xikwembu ribzeliwa n'wina kusunguleni; kambe lesvi miricukumetaka, ni lesvi mititsemelaka hi n'wexe, miku amifaneliwi hi vutomi lebzingaheliki, masvivo hina hihundzukela ka vamatiko.” 
Hikuva Hosi yihi leletile lesvi:“‘Nikuvekile kuva kuvonakala ka vamatiko, ni kuva ndlela ya kuponisiwa matlhelweni hinkwawu ya misava.’”
Loko vamatiko vatwa lesvo, vatsaka, vadzunisa Rito ra Hosi; kutani hinkwavu lavahlawuleliweke vutomi lebzingaheliki, vapfumela.
Rito ra Hosi rihangalaka tikweni hinkwaru. 
Kambe Vayuda vahlohlotela vavasati lavakuchaviseka va vukhongeli, ni vakulukumba va doropa; vasungula kuxanisa Pawulo na Barnaba, kutani vavahlongola tikweni ra vona. 
Kambe vona vaphumunha ntshuri milengeni ya vona, kukomba lesvaku vahambana na vona, kutani vaya doropeni ra Ikoniya. 
Loko vali vajondzisiwa, vatala hi kutsaka ni Moya Wokwetsima.
MINTIRHO 14
Loko Pawulo na Barnaba vali le Ikoniya, vanghena sinagogeni ra Vayuda kufana ni le Antiyoka, vajondzisa kona, kukondza kupfumela vunyingi lebzikulu bza Vayuda ni bza Vagirika. 
Kambe Vayuda vokala vangapfumelanga vahlohlotela vamatiko, vawonha timbilu ta vona kuvalwisa ni vamakwavu Hosini. 
Hambi svilitano, vapostola vaxwa kona masiku lamanyingi, vavulavula na vangachavi nchumu, vatitshembele Hosi; yona ayitiyisa mahungu ya timpsalu ta yona hi kuyendla mahlori ni svihlamaliso hi mavoko ya vona. 
Kambe xitshungu xa doropa xiyavana, xin'wana xiyimela Vayuda, xin'wana xiyimela vapostola. 
Hi loko vamatiko ni Vayuda, svin'we ni tindhuna ta vona, varingeta kuyendlela vapostola lesvobiha, ni kuvakhandla hi maribze; 
loko vona vasvitwa vatsutsumela Listra ni le Derbe, ringa doropa rin'wana ra tiko ra Likawoniya, vafika ni le svidoropanini svakona. 
Kutani vapaluxa Evhangeli kona.
Akuli ni munhu le Listra lweyi aatolovelile kutshama ndhawini yin'we, hikuva aalimalile milenge; hi mpfhuka avelekiwa, anga zanga afamba ni siku ni rin'we. 
Aayingisa lesvihlayiwaka hi Pawulo. Yena amulangutisisa, kutani avona lesvaku anikupfumela ka lesvaku angahanyisiwa; 
hi loko Pawulo atlakusa rito, aku ka yena: “Suka, uyima hi milenge ya wena!” 
Munhu lweyi okakatsuku, asungula kufambafamba. Loko xitshungu xivona lesvi sviyendliweke hi Pawulo, xitlakusa rito hi ririmi ra Likawoniya, xiku: “Svikwembu svitiyendle svifananiso sva vanhu, kutani svixikele ka hina!” 
Kutani Barnaba avamuhlaya Zewu; Pawulo yena, avaku i Herme, hikuva aali yena xivulavuli lexikulu. 
Na yena Muprista wa Zewu, lweyi tempele ya yena ayili handle nyana ka doropa, atisa tihomu ni vuhlalu bza sviluva nyangweni ya doropa, alava kuhumesela vapostola timhamba, na ali ni xitshungu.
Kambe loko vapostola Barnaba na Pawulo vatwa svosvo, vahandzula sviyambalu sva vona, vatsutsumela xikarhi ka ntshungu na vali karhi vahuwelela, 
vaku: “Vavanuna, hikolaho ka yini miyendla lesvo xana? Kuve na hina hi vanhu lava vafanaka na n'wina hi ntumbuluku; mahungu lamanene lawa hi mitiselaka wona hi lesvaku mitshika mintirho leyi ya sva hava, mihundzukela ka Xikwembu lexihanyaka, lexingayendla tilo ni misava, ni lwandle, ni svilo hinkwasvu lesvinga ka svona; 
minkameni leyihundzeke, xipfumelelile matiko hinkwawu kufamba hi tindlela ta wona. 
Hambi svilitano, axitshikanga kutikomba lesvi xinga svona, hi kuyendla lesvinene; ximinyikile timpfula tihuma tilweni, ni tinguva ta ntshovelo, ximiyandzisela ni svakuja, xitata timbilu ta n'wina hi kutsaka.” 
Kambe, hambi loko vapostola vavulise svosvo, asvivavevukelanga kuyendla lesvaku xitshungu xingavahumeseli timhamba.
Hi loko kufika Vayuda lavahumaka Antiyoka ni le Ikoniya, vakucetela xitshungu, xikhandla Pawulo hi maribze, kutani vamukokela handle ka doropa, vapimisa lesvaku afile. 
Kambe loko vajondzisiwa vata vamurhendzela, apfuka, anghena doropeni; kutani hi siku leritlhantamaka asuka aya Derbe, na ali na Barnaba.
Kuteloko na vapaluxile Evhangeli doropeni rolero ra Derbe ni kuhundzukisa vanhu lavanyingi lesvaku vava vajondzisiwa, vatlhelela Listra, ni le Ikoniya, ni le Antiyoka, 
na vali karhi vatiyisa timbilu ta vajondzisiwa, vavakhongotela kutiyisela kupfumeleni, vaku: “Amfun'wini wa Xikwembu, hifanele kunghena hi maxangu lamanyingi.” 
Vavahlawulela vakulukumba akerekeni yin'wana ni yin'wana; kutani, hi kukhongela ni kutitsona svakuja, vavaveka mavokweni ya Hosi leyi avapfumelile ka yona.
Kuteloko vatsemakanya tiko ra Pizidiya, vanghena tikweni ra Pamfiliya. 
Vajondzisa Rito Perxje, kutani vangirimela vaya Ataliya. 
Vasuka kona, vatlhelela Antiyoka hi ngalawa, kunga kona laha vakriste avavakombelelile minkateko ya Xikwembu, lesvaku vayatirha ntirho wa xona. Kutani vavuya na vahetile ntirho wakona.
Akufikeni ka vona, vahlengeleta kereke, vavarungulela hinkwasvu lesvi Xikwembu xisviyendleke ha vona, ni hilaha xingapfulela vamatiko anyangwa yonghena kupfumeleni. 
Kutani vatshama kona nkama lowoleha na vali ni vajondzisiwa.
MINTIRHO 15
Van'wana lavahumeke Yudeya, avajondzisa vamakwavu Hosini, vaku:“Loko mingayimbisiwanga hi kuya hi Nawu wa Moxe, mingakala mingaponisiwi.” 
Kambe Pawulo na Barnaba vahambana ngopfu na vona mhakeni leyi, vaphikizana na vona hi matimba; kutani valulamisa lesvaku Pawulo na Barnaba vataya Yerusalema ni van'wana va Antiyoka, kuyavutisa mhaka leyi ka vapostola ni ka vakulukumba.
Kereke yivalongelela yiku: “Tindlela atibase!” Kutani vatsemakanya matiko ya Fenisiya ni ya Samariya, na vali karhi vahlamusela hilaha vamatiko vahundzukeke hakona; kutani vamakwavu Hosini hinkwavu vatsakisiwa ngopfu hi mhaka leyi.
Kuteloko vafikile Yerusalema, vayamukeliwa hi kereke ni vapostola ni vakulukumba; kutani vavarungulela hinkwasvu lesvi Xikwembu xisviyendleke ha vona.
Kambe van'wana va ntlawa wa Vafarisi, lava avapfumelile, vayima, vaku: “Svafanela lesvaku vamatiko vayimba, vabzeliwa kuhlayisa Nawu wa Moxe.”
Kutani vapostola ni vakulukumba vahlengeletana kukamba mhaka leyi.
Kuteloko vayivulavulile nkama wa kuleha, Petrosi ayima, aku ka vona: “Vavanuna valekwerhu, masvitiva lesvaku Xikwembu xinihlawulile xikarhi ka n'wina loko kereke yahakusungula, lesvaku vamatiko vatatwa rito ra Evhangeli hi nomo wa mina, vakondza vapfumela. 
Kutani Xikwembu lexitivaka timbilu ta vanhu, xikombile lesvaku vayamukeleka ka xona hi kuvanyika Moya Wokwetsima kukotisa hina; 
xikarhi ka hina na vona, axihlawulanga: Xibasisile timbilu ta vona, hikuva vapfumelile. 
Svosvi-ke, xana miringela yini Xikwembu hi kutlhanteka ndzhwalu makatleni ya vajondzisiwa, lowu vatatana va hina, hambi hina, hihlulekeke kuwurhwala ke? 
Kambe loko hi pfumela lesvaku timpsalu ta Hosi Yesu, hi tona tihiponisaka, ni le ka vona svitano.”
Nhlengeletanu hinkwayu ayimiyelile, yiyingisa Barnaba na Pawulo loko varungula hilaha Xikwembu xivatirhiseke hakona kuyendla mahlori ni svihlamaliso lesvinyingi xikarhi ka vamatiko. 
Kuteloko vahetile kuhlamusela, Yakobe avulavula, aku: “N'wina valekwerhu, ni yingiseni; 
Simoni wa ha kuhlamusela hilaha Xikwembu xingasungula kutikarhata hakona, xitilavela, xikarhi ka vamatiko, vanhu lavangatahlayiwa va xona hakunene.” 
Kutani marito ya vaprofeta matwanana na svona svosvo, hikuva kutsaliwile lesvi:
Hosi yili, ndzhaku ka svosvo nitavuya,ni pfuxa yindlo ya Davhida leyingawa.Nitapfuxa ni marhumbi ya yona,nitlhela niyiyimisa,
lesvaku vanhu lavan'wana hinkwavu vatakota kulava Hosi,vona vamatiko hinkwavu lava ningava vitana lesvaku vava vanhu va mina hakunene.
Hosi yivula svosvo, yona yitirhaka svilo lesvi,svinga svilo lesvitivisiweke khale.
“Hikokolaho, nitsema mhaka hi kuvula lesvaku vamatiko lavahundzukelaka ka Xikwembu, hingatshuki hivakarhata;” 
“kambe ahivatsaleleni papela, hivabzela kutshika svakuja lesvinyamisiweke hi kuhumeseliwa svikwembu sva hava, vatshika ni vugelegele vangaji lesvi vanhu vasvidlayeke hi kusvitlimba minkolo, ni ngati vangaji”; 
“hikuva i khale ngopfu milawu ya Moxe yisungulile kujondzisiwa minjangwini hinkwayu, yili karhi yihlayiwa masinagogeni masiku hinkwawu ya Savata.”
Hikokolaho vapostola ni vakulukumba, svin'we ni kereke hinkwayu, vatwanana kuhlawula vavanuna van'wana xikarhi ka vona, vavarhumela Antiyoka na Pawulo na Barnaba; kurhumiwa Yuda lweyi avaku i Barsaba, na Silasi, vavanuna lavochaviseka xikarhi ka vamakwavu Hosini. 
Vafamba ni papela leringe:“Hina vapostola ni vakulukumba, hinga vamakwavu Hosini, ka n'wina vamakwerhu mingavelekiwa na mili vamatiko, n'wina mingale Antiyoka, ni le Siriya, ni le Kilikiya: Xeweni!
“Hitwile lesvaku van'wana lavahumaka ka hina vamitshukisile hi kuvulavula ka vona, vamikanakanisa mimoyeni ya n'wina; kasi ahingava leletanga nchumu; 
hi kokolaho hi twananile hi mbilu yin'we kuhlawula vavanuna, hivarhumela ka n'wina; vata kufana ni varhandziwa va hina Pawulo na Barnaba, 
vanga vavanuna lava vangachavangiki kunyiketa vutomi bza vona kutirhela Hosi ya hina Yesu Kriste. 
Nasvona himirhumela Yuda na Silasi lava vangatamitivisa hi nomo timhaka ta papela leri. 
Hikuva Moya Wokwetsima svin'we na hina, hivonile lesvaku ahingamirhwexi ndzhwalu wun'wana, loko wungali wa timfanelo leti: 
Hi lesvaku mitshika tinyama letitlhaveliweke svikwembu sva hava, mingajeneni ngati ni lesvi vanhu vasvidlayeke hi kusvitlimba minkolo, mitshika ni vugelegele; Loko mifularhela svilo svesvo, mitava miyendlile lesvinene.“Salani hi kurhula!”
Varhumiwa vatshunxiwa vafamba, kutani vangirimela vaya Antiyoka; varhamba nhlengeletanu hinkwayu, kutani va vanyika papela leri. 
Loko vona varihlayile, vatsakisiwa ngopfu hi marito lawa ya kuvakhongotela. 
Lesvi Yuda na Silasi avali vaprofeta, vakhongotelile vamakwavu hi marito layotala, vavatiyisa. 
Loko vaxwile kona masiku, vatshunxiwa hi kurhula hi vamakwavu, lesvaku vatlhelela ka lava vavarhumeke. 
Kambe Silasi ahlawula kusala Antiyoka.] 
Pawulo na Barnaba, vona, vaxwa Antiyoka nkamanyana, na vali karhi vajondzisa, vapaluxa mahungu lamanene ya rito ra Hosi, na vali ni van'wana lavotala.
Loko kuhundzile masiku mangali mangani, Pawulo aku ka Barnaba: “Ahitlhele hi ya yendzela vamakwerhu madoropeni hinkwawu lawa hingapaluxa rito ra Hosi ka wona, hivona hilaha vahanyaka hakona.” 
Barnaba aanavela lesvaku vateka Yohani, lweyi avaku i Marka, vafamba na yena. 
Kambe Pawulo avona lesvaku svitava svihoxekile loko vafamba ni munhu lweyi, hikuva aahambene na vona Pamfiliya, angayanga na vona ntirhweni. 
Kutani kuhumelela kuholovisana xikarhi ka vona, vakondza vayavana; Barnaba ateka Marka, aya Kipra hi ngalawa. 
Loko ali Paulo, atihlawulela Silasi, kutani asuka, na akombeleliwe minkateko ya Xikwembu hi vamakwavu.
Kutani atsemakanya matiko ya Siriya na Kilikiya, na ali karhi atiyisa tikereke.
MINTIRHO 16
Pawulo afika Derbe ni le Listra. Kona, akuli ni mujondzisiwa lweyi avaku i Timotewu; mamana wa yena aali muyuda, nasvona aali mupfumeli; kambe tatana wa yena aali mugriki; 
Timotewu aakhenseka ka vamakwavu va le Listra ni va le Ikoniya. 
Pawulo aalava kufamba na yena, kutani amuteka, amuyimbisa, hikolaho ka Vayuda lavayakeke matikweni wolawo, hikuva hinkwavu avativa lesvaku tatana wa Timotewu i Mugriki. 
Kutani loko vapostola vali karhi vahundza madoropeni lawa, vanyiketa vamakwavu milawu leyingavekiwa hi vapostola ni vakulukumba va le Yerusalema, nikukombela lesvaku yihlayisiwa. 
Hi mukhuva lowu, tikereke titiyisiwa kupfumeleni, tiyandza siku rin'wana ni rin'wana.
Vapostola vatsemakanya matiko ya Frixjiya ni ya Galatiya, kutani Moya Wokwetsima wuvasivela kuyavula Rito tikweni ra Aziya. 
Kuteloko vafikile ndzilekaneni wa tiko ra Misiya, varingeta kunghena tikweni ra Bitiniya, kambe Moya wa Yesu awuvapfumelelanga. 
Hikolaho vatsemakanya Misiya, kutani vangirimela vaya Trowasi.
Xivono xihumelela ka Pawulo nivusiku: Wanuna wa Makedoniya ayima mahlweni ka yena, amukombela, aku: “Pelela Makedoniya, utahipfuna!” 
Loko Pawulo avonile xivoniso lexi, hihantla hitilungisela kuya Makedoniya hi kutwisisa lesvaku i Xikwembu lexi xihivitaneke kuyapaluxa Evhangeli ka vanhu vakona.
Kuteloko hi sukile Trowasi hi ngalawa, hi tsemakanya lwandle kuyafika xihlaleni xa Samotraka, kutani hi siku leritlhantamaka, hiya Neyapolisi; 
loko hisuka kona, hikongoma Filipi, anga doropa ra xitikwana xosungula xa Makedoniya, leri arili mavokweni ya vanhu vohuma kule. Kutani hi tshama masiku mangali mangani doropeni rolero.
Hi siku ra Savata hihuma doropeni, hiya nambzeni, laha hi pimiseke lesvaku kungava ni ndhawu yokhongela ka yona; kuteloko hitshamile, hivulavula ni vavasati lavahlengeletaneke kona. 
Mun'we wa vona lweyi avaku i Lidiya, muxavisi wa tinguvu tovangama ta xivunguvungu, wa doropa ra Tiyatira, wansati wochava Xikwembu, aali kuyingiseni; kutani Hosi yipfula mbilu ya yena lesvaku atwisisa lesvivuliwaka hi Pawulo. 
Kuteloko atsakamisiwile svin'we ni va njangu wa yena, ahikombela, aku: “Loko mivona lesvaku ni munhu lweyi apfumeleke ka Hosi hakunene, minga nghena kaya ka mina, mitshama kona.” Kutani ahisindzisa kuya kona.
Siku rin'wana loko hiya ndhawini yokhongela ka yona, hihlangana ni wanhwana lweyi aali xikarawa, lweyi aali ni moya wa vungoma, afuwisa vinyi va yena hi kuvhumbha. 
Kutani ahilandza, hina na Pawulo, na ali karhi ahuwelela, aku: “Vavanuna lava i malandza ya Xikwembu xa le henhlahenhla, lava vamitivisaka tandlela ya kuponisiwa.” 
Ahamba ayendlisa svosvo hi masiku lawa manyingi kufika laha Pawulo akarhatekeke svinene, kutani ahundzukula, aku ka moya: “Hi vito ra Yesu Kriste nakubzela nili: Huma ka nhwanyana lweyi!” Kutani hi nomo-lo moya wuhuma.
Loko vinyi va nhwanyana vavona lesvaku vaheleliwe hi bindzu leri avarilangutelile, vakhoma Pawulo na Silasi, vavakokela vanhwini, mahlweni ka tindhuna ta vuthethisi; 
vavayisa ka letikulu takona vaku: “Vanhu lava i Vayuda, kutani vapfilunganyisa doropa ra ka hina; 
vajondzisa mikhuva leyi hingafaneliki kuyiyamukela ni kuyiyendla, hina hinga Varoma.” 
Na wona ntshungu wuvapfukela hi matimba; tindhuna tihandzula sviyambalu sva Pawulo na Silasi, tileleta lesvaku vabiwa hi tinhonga.
Kuteloko vavahumesile mimpfembeti hi kuvaba, vavapfalela jele, valeleta mulanguteli wa jele kuvarindza svinene.
Loko yena akumile xileriso xoxo, avanghenisa jele ra le xikarhi, kutani amanya milenge ya vona ni mintsandza.
Xikarhi ka vusiku, Pawulo na Silasi avakhongela, vadzunisa Xikwembu hi kuyimbelela tinsimu, kutani vabohiwa lavan'wana va vayingisa. 
Kambe hi nomo-lo, kuva ni kutsekatseka lokukulu ka misava; kutani masungulu ya jele ma tsekatsekisiwa; hi nomo-lo tinyangwa hinkwatu tipfuleka, kutani machini ya vabohiwa hinkwavu matshunxeka. 
Mulanguteli wa jele apfuka avurhongweni; hi loko avona svipfalu sva jele na svipfulekile, ahlomula ripanga ra yena, alava kutidlaya, hikuva aapimisa lesvaku vabohiwa vabalekile. 
Kambe Pawulo ahuwelela hi rito leritlakukeke, aku: “Ungatshuki utivavisa, hikuva hahali kona hinkwerhu.” 
Mulanguteli akombela tivoni, anghena hi kutsutsuma, atiwisela milengeni ya Pawulo na Silasi, na ali karhi arhurhumela hi kuchava.
Kutani loko avahumeselile handle, aku: “Tihosi, xana nifanele kuyendla yini lesvaku niponisiwa?” 
Vona vaku: “Pfumela ka Hosi Yesu, kutani utaponisiwa, wena ni va njangu wa wena.” 
Kutani vamubzela rito ra Hosi, na ali ni njangu wa yena hinkwawu.
Kutani, nkarhini wolowo wa vusiku, mulanguteli avateka avahlampsa mimpfembeti ya vona; kutani hi nomo-lo akhuvuliwa, yena ni njangu wa yena hinkwawu. 
Ndzhaku ka svosvo, ayisa Pawulo na Silasi kaya ka yena, avaphamela svakuja, kutani atsaka svin'we ni va njangu wa yena hinkwavu, hi lesvi aapfumelile ka Xikwembu.
Loko rixa, tindhuna tirhuma mapholisa kuyaleleta lesvaku vanhu lava vatshunxiwa. 
Mulanguteli wa jele ativisa Pawulo mhaka leyi, aku: “Tindhuna tirhumele rito lesvaku mitshunxiwa; kutani svosvi, humani, mifamba hi kurhula.” 
Kambe Pawulo aku ka mapholisa: “Vahibile rivaleni na hingasi yavanyisiwa, hina hinga Varoma, kutani vahinghenisa jele! Xana svosvi vangahitshunxa xihundleni xana? Nikutsongo! Avate vona vinyi, vatahihumesela handle.” 
Mapholisa mafikisa marito wolawo ka tindhuna; loko tona titwa lesvaku Pawulo na Silasi i Varoma, tichava. 
Hi loko tita, tikombela kurivaleliwa, tivahumesela handle, tikombela lesvaku vahuma doropeni, vafamba. 
Kuteloko vahumile jele, vaya kaya ka Lidiya; kona, vavonana ni vamakwavu, vavakhongotela, kutani vatifambela.
MINTIRHO 17
Pawulo na Silasi vafamba hi ndlela leyihundzaka hi le Amfipolisi ni le Apoloniya, vafika Thesalonika, laha akuli ni sinagoga ra Vayuda. 
Hi kutolovela ka yena, Pawulo anghena nhlengeletanu na vona; kutani hi masiku manharhu ya Savata ahlamulana na vona hi kulandza Matsalwa, 
na amahlamusela, ni kuringanisa ha wona lesvaku Mesiya aafanele kutwisiwa kuvaviseka, ni kupfuka kufeni; kutani aku: “Yesu lweyi ni mitivisaka yena, hi yena Mesiya.” 
Kutani van'wana xikarhi ka vona vapfumela, vanamarhela Pawulo na Silasi, na vali ni nhlayo leyikulu ya Vagirika lavachavaka Xikwembu, ni lavanyingi xikarhi ka vavasati lavochaviseka.
Kambe Vayuda vatala hi mavondzo, vateka vavanuna van'wana lavobiha ntsendzeleni wa doropa, kutani vahlengeleta ntshungu, vadzolonganisa doropa; vayarhendzela munti wa Yaso, valava Pawulo na Silasi akuva vavayisa mahlweni ka tiko. 
Kambe loko vangavakumi, vakokela Yaso ni vamakwavu van'wana mahlweni ka tindhuna ta doropa, vahuwelela, vaku: “Vanhu lavapfilunganyaka misava hinkwayu, vafikile ni halenu, kutani Yaso avarhurhelile;
vanhu lava hinkwavu vatlula milawu ya Khezari, hi kuvula lesvaku ku ni hosi yin'wana, leyi vange i Yesu.”
Hi marito lawa vapfuxa mpfilumpfilu xikarhi ka tiko ni le xikarhi ka tindhuna ta doropa letingasvitwa. 
Hambi svilitano, tindhuna tiyamukela xirihanandzu ka Yaso ni van'wana, kutani tivatshika vafamba.
Hi vusiku bzakona, vamakwavu vahantlisa varhuma Pawulo na Silasi Bereya. Loko vapostola vafikile kona, vanghena sinagogeni ra Vayuda. 
Va le Bereya, avatlula va le Thesalonika hi malwandla, vayamukela Rito hi kukhensa lokukulu, vakambisisa Matsalwa masiku hinkwawu, valava kutiva lesvaku xana timhaka titano ke. 
Kutani lavotala xikarhi ka vona vapfumela, na svona, xikarhi ka Vagirika, kupfumela vavasati lavanyingi lava vachavisekaka, ni vavanuna lavanyingi. 
Kambe loko Vayuda va le Thesalonika vatwa lesvaku rito ra Xikwembu rivuliwile hi Pawulo ni le Bereya, vaya kona, vakanakanisa ni kupfilunganyisa xitshungu. 
Hikolaho, vamakwavu vahantlisa vahumesa Pawulo, ayafika ribuweni ra lwandle; kambe Silasi na Timotewu vasala Bereya. 
Kutani lava avaheleketa Pawulo, vamufikisa Atena; kutani vatlhela loko valeletiwile kubzela Silasi na Timotewu lesvaku vangahlweli kulandza Pawulo.
Loko Pawulo ahavalangutela Atena, moya wa yena wutlhaveka svinene, loko avona lesvaku doropa leri ritele hi svifaniso sva svikwembu. 
Hikolaho, loko ali sinagogeni, ahlamulana ni Vayuda ni lavachavaka Xikwembu; kutani ayendlisa svosvo ni le hubzeni ya doropa masiku hinkwawu, ahlamulana ni lava avali kona.
Kambe tintlhari tin'wana ta ntlawa wa Vaepikuro ni wa Svitoyika tikanetana na yena; van'wana vaku: “Xana munhu lweyi wa miharihari alava kuhibzela yini ke?” Van'wana vaku: “Ingi i mujondzisi wa ta svikwembu svin'wana.” Avavula svosvo, hikuva Pawulo aavabzela ta Yesu nitakupfuka kufeni. 
Kutani vamuteka, vaya na yena hubzeni ya “Areyopago”, vaku: “Xana ungahibzela jondzo leyimpsha leyi uyivulaka, lesvaku hi yihi ke? 
Ufikisile timhaka letohlamalisa tindleveni ta hina; hi kolaho hilava kutitiva lesvaku hi letoyini.” 
(Vaatena hinkwavu, ni vanhu vamatiko man'wana lavayendzeke ka vona, avangatirhi nchumu, loko kungali kurungulelana timhaka, kumbe kuyingisa tin'wana letahakuhumelelaka.)
Kava loko Pawulo ayima hubzeni ya “Areyopago”, aku:“Vavanuna va Atena, nasvivona lesvaku, ka svilo hinkwasvu, mi vanhu vavukhongeli lebzikulu ngopfu. 
Hikuva loko nifamba na nili karhi nilanguta tindhawu leti migandzelaka ka tona, nikumile alitari leyi kutsaliweke marito ka yona lawa mange: ‘KA XIKWEMBU LEXINGATIVIWIKI!’ Svosvi-ke, lesvi misvigandzelaka na mingasvitivi, hi svona lesvi nimitivisaka svona. 
Xikwembu lexingayendla misava ni hinkwasvu lesvinga ka yona, axitshami titempeleni letiyakiweke hi mavoko ya vanhu, lesvi xinga Hosi ya matilo ni misava; 
nasvona axitirheliwi hi mavoko ya vanhu, ingi hi loko xingapfumala nchumu; hikuva hi xona lexinyikaka mun'wana ni mun'wana vutomi, ni kuhefemula, ni svilo hinkwasvu. 
Hi munhu mun'we xiyendlile vanhu van'wana hinkwavu lesvaku vayeneta misava hinkwayu; xivavekele tinguva leti xitihlawuleke khale, xiveka ni mindzilekana ya lomu vafanelaka kutshama kona. 
Asvili lesvaku valava Xikwembu, ni lesvaku kumbe xana vangaxi yambayamba, vaxikuma; hambi svilitano, axile kule ni mun'wana ni mun'wana wa hina; 
hikuva ka xona, ha hanya, ha tshukatshuka, na svona, hi kona, kukotisa lesvi vatlhokovetseli van'wana va n'wina vangavula vaku: ‘Na hina hi va rixaka ra xona.’ 
Kutani lesvi hinga va rixaka ra Xikwembu, ahifanelanga kuyehleketa lesvaku vukwembu bzingafana ni svifaniso sva nsuku, kumbe sva silivhere, kumbe sva ribze, svinga svilo lesvivatliwaka hi vutlhari bza vanhu ni miyanakanyu ya vona. 
Hambi svilitano, Xikwembu xitshikile minkama ya kupfumala kutiva yihundza, kutani svosvi, matikweni hinkwawu xileleta vanhu lesvaku vahundzuka hinkwavu. 
Hikuva xivekile siku leri xingatayavanyisa misava akululameni, hi wanuna lweyi ximuhlawuleke; kutani xikombisile vanhu hinkwavu kutiya ka mhaka leyi hi kupfuxa munhu lweyi xikarhi ka vafi.”
Loko vatwa ta kupfuka ka vafi, van'wana vahleka, kambe van'wana vaku: “Hahatakutwa nakambe mhakeni leyi.” 
Kutani Pawulo asuka xikarhi ka vona.
Kambe vanhu van'wana vamunamarhela, vapfumela; xikarhi ka vona akuli na Diyoniziyo lweyi wa Ariyopago, ni wansati lweyi avaku i Damarisi, ni van'wana.
MINTIRHO 18
Ndzhaku ka svosvo Pawulo asuka Atena, aya Korinto. 
Doropeni leri, akuma Muyuda mun'we lweyi avaku i Akila, lweyi avelekiweke Ponto, lweyi aatile hi le Italiya kungali khale, ali na Prisika nsati wa yena; hikuva hosi Klawudiyo ayileletile lesvaku Vayuda hinkwavu vasuka Roma. Pawulo aya ka vona. 
Kutani lesvi aali wa ntirho lowufanaka ni wa vona, atshama na vona, na ali karhi atirha; hikuva ntirho wa vona awuli wa kurhunga matende. 
Kutani, masiku hinkwawu ya Savata, Pawulo aahlamulana ni lava avali sinagogeni, aringeta kukholwisa Vayuda ni Vagirika.
Loko Silasi na Timotewu vatile hi le Makedoniya, Pawulo atinyiketa kujondzisa Rito ntsena, angahatirhi svin'wana; atiyisa ka Vayuda lesvaku Mesiya, hi yena Yesu. 
Hi loko vona vamukaneta ni kumuyala, aphumunha ntshuri asviyambalweni sva yena, aku ka vona: “Ngati ya n'wina, ayive henhla ka tinhloko ta n'wina; loko ali mina, nihumile ka wona; kusukela svosvi, nitaya ka vamatiko.”
Hi loko ahambana na vona, ayatshama kaya ka wanuna lweyi avaku i Tisiyo Yusto, munhu wo chava Xikwembu, lweyi munti wa yena awuvandzakene ni sinagoga. 
8Kambe Krispo, mufambisi wa sinagoga, apfumela ka Hosi, ni va njangu wa yena hinkwavu; na vona Vakorinto lavanyingi, loko vatwa Rito, vapfumela, vava vakhuvuliwa.
Vusiku bzin'wana Hosi yihumelela ka Pawulo hi norho, yiku ka yena: “Ungachavi; kambe vulavula, ungamiyeli, 
hikuva ni na wena; aku na munhu lweyi angatakupfukela, akuyendla lesvobiha; hikuva ni ni vanhu lavanyingi doropeni leri.” 
Kutani Pawulo atshama kona lembe rin'we, ni ntlhanu wa tihweti ni yin'we, na ali karhi ajondzisa rito ra Xikwembu xikarhi ka vona.
Nkarhini lowu Galiyo aali muyimeli wa vuhosi le Akaya, Vayuda vapfumelelana kupfukela Pawulo, kutani vamuyisa hubzeni, 
vaku: “Munhu lweyi akholwisa vanhu kugandzela Xikwembu hi ndlela leyihambaneke ni Nawu.” 
Loko Pawulo ahalava kuhlamula, Galiyo aku ka Vayuda: “N'wina Vayuda, loko ingi hi kamba mhaka ya kukala yingalulamanga leyingayendliwa, kumbe kukanganyisa kun'wana lokobiha ngopfu, asvitaniboha kuyamukela kumangala ka n'wina; 
kambe lesvi kuvulavuliwaka mhaka ya marito, ni ya mavito, ni ya Nawu wa ka n'wina svivoneni hi n'wexe, hikuva mina anilavi kuva mutsemi wa timhaka letakutano.” 
Kutani avahlongola hubzeni. 
Hi loko hinkwavu vakhoma Sostene, mufambisi wa sinagoga, kutani vamuba mahlweni ka huvu; kambe Galiyo aangali na mhaka na svona.
Kuteloko Pawulo axwile Korinto masiku lamanyingi, asalisana ni vamakwavu, aya Siriya hi ngalawa, na ali na Prisika na Akila. Asuka Kenikreya na abzevule misisi, hikuva aatibohile hi kufunga. 
Vayafika le Efesa, laha Pawulo angasiya va Akila kona; kutani anghena sinagogeni, ahlamulana ni Vayuda. 
Vona vamukombela lesvaku atshama na vona ahlwelanyana, kambe angapfumelanga. 
Kutani asalisana na vona, aku: “Nitatlhela nivuya kola ka n'wina loko Xikwembu xisvirhandza.” Kutani asuka le Efesa hi ngalawa.
Kuteloko afikile Khezariya, atlhantukela Yerusalema, axeweta kereke, kutani angirimela aya Antiyoka. 
Atshama nkarhinyana kona, kutani asuka, arhendzeleka hinkwaku matikweni ya Galatiya ni ya Frixjiya, na atiyisa vajondzisiwa hinkwavu.
Muyuda mun'we lweyi avaku i Apolosi, afika Efesa. Aavelekiwile le Alexandriya, ali wanuna wa matimba kuvulavuleni, lweyi aativa ngopfu Matsalwa.
Aajondzisiwile Ndlela ya Hosi; kutani, hi kuhiseka ka yena moyeni, aavula ni kujondzisa timhaka ta Yesu hi ndlela yakona, hambilesvi aativa nkhuvulo wa Yohani ntsena. 
Asungula kuvulavula sinagogeni, na angachavi nchumu. Kuteloko Priskila na Akila vamutwile, vamurhurhela, vamuhlamusela svinenenene hi ta Ndlela ya Xikwembu. 
Kambe lesvi aalava kuyafika Akaya, vamakwavu vaseketela makungu ya yena, kutani vatsalela vajondzisiwa, vakombela lesvaku vamuyamukela. Loko afikile ka vona, avapfuna ngopfu lava avapfumelile hi kutsakeliwa hi Xikwembu; 
hikuva, hi marito ya matimba, aakanetana ni Vayuda rivaleni, na avakomba hi Matsalwa lesvaku Mesiya, hi yena Yesu.
MINTIRHO 19
Loko Apolosi ali Korinto, Pawulo atsemakanya hi le xikarhi ka tiko ra Aziya, angirimela aya Efesa, laha angakuma vajondzisiwa vangali vangani kona; 
kutani avavutisa aku: “Xana miyamukelile Moya Wokwetsima siku leri mipfumeleke ke?” Vaku ka yena: “Ahihim, ahisisvitwa lesvaku ku ni Moya Wokwetsima.” 
“Xana mikhuvuliwile hi nkhuvulo wihi ke?” Kuvutisa Pawulo. Vaku “hi nkhuvulo wa Yohani.” 
Kutani Pawulo aku: “Hi nkhuvulo wa yena, Yohani akhuvulile lava avahundzukile; aabzela vanhu kupfumela ka lweyi aatata ndzhaku ka yena, hi lesvaku yena Yesu.” 
Loko vatwa svosvo, vakhuvuliwa hi vito ra Hosi Yesu.
Pawulo avatlhanteka mavoko, kutani Moya Wokwetsima wuta henhla ka vona; vavulavula hi tindzimi, na vali karhi vaprofeta. 
Vavanuna volavo avalava kuva khume ni vambirhi.
Pawulo anghena sinagogeni, avulavula na angachavi nchumu; kutani, hi tihweti tinharhu, ahlamulana ni vanhu vakona, avakholwisa timhakeni ta Mfumu wa Xikwembu. 
Kambe van'wana vasungula kutinonon'hwisa timbilu ni kutiyalisa, vasola Ndlela ya Hosi mahlweni ka nhlengeletanu hinkwayu; hi loko Pawulo ahambana na vona, atitekela vajondzisiwa hi tlhelo; kutani siku rin'wana ni rin'wana ahlamulana ni vanhu axikolweni xa Tirano.
Svifambile hi ndlela leyo hi malembe mambirhi, kuyafika loko hinkwavu lavayakeke tikweni ra Aziya, Vayuda ni vamatiko, vatwa rito ra Hosi.
Xikwembu axiyendla mintirho ya matimba yohlamalisa ngopfu hi kutirhisa Pawulo; 
svifika laha vanhu vangayisa ka timbabzi mafaduku ni sviyambalu lesvikhumbeke miri wa yena, kutani timbabzi leti tihanya, ni mimoya leyobiha yihuma ka tona.
Kambe Vayuda van'wana lava avafambafamba, na vali karhi vahlongola madimoni, varingeta kutirhisa vito ra Hosi Yesu lesvaku vatahanyisa lavangheniweke hi mimoya leyobiha, kutani vaku: “Hamibzela hi Yesu, yena lweyi Pawulo amuhlayaka.” 
Lava vayendlaka svosvo, amali majaha ya ntlhanu ni mambirhi ya Muprista lwenkulu wa Muyuda, Muyuda lweyi avaku i Sevha. 
Kambe moya wa chaka wuvahlamula, wuku: “Yesu, namutiva, nitiva na Pawulo, kambe n'wina mivamani ke?” 
Kutani munhu lweyi aali ni moya wa chaka, avatlulela, avahlula hinkwavu, avapfinya, vakondza vahuma ndlwini yakona hi kutsutsuma, na vangayambalanga nchumu, nasvona na vavavisiwile. 
Mhaka leyi yitiviwa hi Vayuda ni Vagirika hinkwavu lavayakeke le Efesa; kuchava lokukulu kuvakhoma hinkwavu, kutani vito ra Hosi Yesu rikulisiwa svinene. 
Lavanyingi lavangahundzuka vapfumeli, vata, vativula ni kupaluxa lesvi avasviyendla khale. 
Kutani lavanyingi xikarhi ka lava avatirhile sva masalamusi, vahlengeleta tibuku ta vona, vatihisa mahlweni ka vanhu hinkwavu; kutani loko kuhlayiwa nxavu wa tona, kukumeka lesvaku wuyendla timale ta silivhere toringana ntlhanu wa makume ya makhulu (50 000). 
Hi ndlela yoleyo rito ra Hosi rihangalaka hi matimba, riya ritiya.
Ndzhaku ka loko timhaka leti tihumelelile, Pawulo aboha makungu ya kuya Yerusalema, hi kutsundzuxiwa hi Moya, kuya Yerusalema atarhanga hi kuhundza hi le Makedoniya ni le Akaya; kutani aku: “Loko nitava nivile kona, nifanele kuyavona ni le Roma.” 
Hi loko arhuma Timotewu na Erasto, vavanuna vambirhi xikarhi ka vapfuni va yena, lesvaku vaya le Makedoniya; kutani yena, axwa masiku mangali mangani tikweni ra Aziya.
Kambe nkameni wolowo kuhumelela mpfilumpfilu leyikulu hikolaho ka Ndlela ya Hosi: 
Mufuli mun'we wa svilo sva silivhere, lweyi avaku i Demetriyo, aayendla svifanisunyana sva silivhere sva tempele ya Artemiza, avuyisela vatirhikulobze bindzu lerikulu svinene. 
Kutani avahlengeleta svin'we ni lavatirhaka ntirho wofana ni wa vona, aku ka vona: “Vavanuna, masvitiva lesvaku hifuwisiwa svinene hi bindzu leri; 
kutani masvivona, ni kusvitwa, lesvaku Pawulo lweyi akucetele vanhu lavanyingi, kungali lana Efesa ntsena, kambe alavile kuyeneta ni tiko hinkwaru ra Aziya; wa vahambukisa hi kuvula lesvaku svikwembu lesviyendliweke hi vanhu ahi svikwembu. 
Kutani kungahumelela khombo ra lesvaku ntirho lowu wa hina lowu, wusungula kusoliwa; kungali svosvo ntsena, kambe na yona tempele ya Artemiza, xikwembukazi lexikulu, yingahundzuka xihlekiso, kutani vukulukumba bza lweyi agandzeliwaka hi tiko ra Aziya hinkwaru ni matiko hinkwawu, bzihantla bzihundzuka sva hava.”
Loko vatwa svosvo, vakwata svinene, vahuwelela, vaku: “I nkulu, Artemiza wa Vaefesa!”
Kutani doropa hinkwaru riyendla mpfilumpfilu. Vakhoma Gayo na Aristarko, Vamakedoniya vambirhi lava avafambafamba na Pawulo, kutani hinkwavu vatsutsumela na vona ndhawini ya mintlangu. 
Pawulo aalava kunghena ntshungwini, kambe vajondzisiwa vamusivela; 
nasvona van'wana xikarhi ka tindhuna ta tiko ra Aziya, lava avali vanghanu va Pawulo, varhumela rito ka yena, vamukombela lesvaku angatshuki ayatikomba ndhawini ya mintlangu. 
Nkarhini wolowo, van'wana vahuwelela svin'wana, van'wana svin'wanyana, hikuva nhlengeletanu ayipfilunganyisiwe svinene, kutani lavanyingi va vona avangativi lexi vateleke xona.
Kambe van'wana xikarhi ka ntshungu vahlamusela mhaka ka Alexandre, munhu lweyi aasusumeteliwile mahlweni hi Vayuda; kutani Alexandre akwehleta hi voko, alava kutihlamulela mahlweni ka tiko. 
Kambe loko vavonile lesvaku i Muyuda, vaheta kusuhi ni mawora mambirhi, na vali karhi vahuwelela hinkwavu hi rito rin'we, vaku: “I nkulu, Artemiza wa Vaefesa!”
Hi loko matsalana wa doropa amiyeta ntshungu, aku: “Vaefesa va ka hina! Xana i mani lweyi angativiki lesvaku doropa ra Vaefesa i muhlayisi wa tempele ya Artemiza lwenkulu ni wa xifaniso xa yena lexiweke hi le tilweni ke? 
Lesvi timhaka leti tingakanetiwiki, mifanele kutikhoma, mingayendli nchumu hi kuhantlisa;
mitisile vavanuna lava, kambe avaphanganga nchumu titempeleni, nasvona avayalanga xikwembu xa hina.
Loko Demetriyo ni vatirhikulobze valava kumangalelana ni munhu wokarhi, ku ni masiku lawa huvu yitirhaka ha wona; na svona, vayimeli va vuhosi vakona; avamangalelane kona! 
Kambe loko milava kuya mahlweni hi mhaka leyi, yitatsemiwa nhlengeletanweni leyingatava yivitaniwile hi nawu. 
Hikuva hingakumeka nahili nandzwini wa kupfuxa mpfilumpfilu, hikolaho ka nhlengeletanu leyi ya namuntlha; kasi mpfilumpfilu leyi yipfukile ntsena, kutani akungavi na lexi hingatatiyimela ha xona, loko hivutisiwa mayelano na yona.” 
Kuteloko ahlayile svosvo, ahangalasa nhlengeletanu.
MINTIRHO 20
Kuteloko mpfilumpfilu yihelile, Pawulo avitana vajondzisiwa, avakhongotela, kutani asalisana na vona asuka, aya Makedoniya.
Kuteloko atsemakanyile matiko lawa, ni loko akhongotelile vamakwavu hi marito lamanyingi, ayafika tikweni ra Gresiya; 
atshama kona tihweti tinharhu; loko ali kusuhi ni kusuka hi ngalawa akuva aya Siriya, Vayuda vamutshama xikungu; hi kokolaho aboha makungu ya kuvuya hi le Makedoniya. 
Lava avamuheleketa, avali Sopatro n'wana Piro wa le Bereya; ni va le Thesalonika Aristarka na Sekundo; na Gayo wa le Derbe; na Timotewu; na Tikiko na Trofimo lava avahuma tikweni ra Aziya. 
Vavanuna volavo vahirhangela mahlweni, vaya hirindzela le Trowasi. 
Loko hili hina, hisuka Filipi hi ngalawa, ndzhaku ka masiku ya nkhuvu wa Xinkwa xokala comela; hifamba ntlhanu wa masiku, hiyavakuma Trowasi; kutani hitshama kona masiku ya ntlhanu ni mambirhi.
Hi siku rorhanga ra vhiki, loko hihlengeletene kukhema xinkwa, Pawulo avulavula ni va le Trowasi, alehisa kuvulavula ka yena kuyafika xikarhi ka vusiku, hikuva aalava kufamba ni mixo wakona.
Tivoni atitele ndlwini ya le henhla leyi ahihlengeletanile ka yona.
Jaha rin'wana leri avaku i Yatiko, aritshamile jineleni; risungula kukhudzehela loko Pawulo aya mahlweni hi kuvulavula; kutani vurhongo bzihlula jaha leri; riwela hansi hi le xitezini xa vunharhu xa le henhla, kutani varitlakula na rifile. 
Kambe Pawulo axika, akorhama henhla ka rona, ali khumbarheta, aku: “Mingakarhatekeni, hikuva rahahanya.” 
Kutani atlhela akhandziya, akhema xinkwa, aja, avulavula na vona nkarhi lowo leha, riko rixa, kutani asuka. 
Vayisa jaha kaya, na rihanyile, kutani vachaveleliwa ngopfu ha svona.
Loko ali hina hirhangela Pawulo, hipela lwandle hi ngalawa kuyafika le Aso, laha ahifanele kuhundza hiteka Pawulo kona: Aahileletile svosvo, hikuva aate atafamba hi milenge. 
Loko hikumanile na yena le Aso, hi mukhandziyisa ngalaweni, hihundzela mahlweni akuva hiya Mitileni. 
Hisuka kona hi ngalawa, kutani loko rixa, hifika laha kulangutaneke na Kiyo. Ritlhela rixa, hifika Samosi; hi siku leritlhantamaka, hifika Mileto. 
Pawulo aabohile makungu ya kuhundza ntsena angangheni le Efesa, lesvaku angahundzeliwi hi nkarhi na ahali tikweni ra Aziya; hikuva aaringeta kuhantlisa afika Yerusalema hi siku ra Pentekoxta, loko svikoteka.
Loko Pawulo ali Mileto, arhumela rito le Efesa kuyavitana vakulukumba va kereke. 
Kuteloko vafikile ka yena, aku ka vona: “Masvitiva n'wina hilaha nihanyisaneke na n'wina hakona minkarhi hinkwayu, kusukela siku leri ningasungula kunghena tikweni ra Aziya. 
Anili karhi nitirhela Hosi hi kutitsongahata lokukulu, ni minhloti, ni miringo leyi yinihumeleleke hi kutshamiwa xikungu hi Vayuda. 
Masvitiva lesvaku animifihlelanga nchumu xa lesvi svifanelaka kumipfuna, na nili karhi nimipaluxela Rito ni kumijondzisa rivaleni ni le minjangwini ya n'wina. 
Nitsundzuxile svinene Vayuda ni Vagirika kuhundzukela ka Xikwembu ni kupfumela ka Hosi ya hina Yesu.
“Svosvi-ke, minivona na nili lweyi abohiweke hi Moya akuva niya Yerusalema, na ningativi lesvi svingatanihumelela kona;
nitiva ntsena lesvaku Moya Wokwetsima wukarhi wunitsundzuxa svinene doropeni rin'wana ni rin'wana, lesvaku kukhomiwa ni maxangu svinirindzelile.
Hambi svilitano, nivona lesvaku kulahlekeliwa hi vutomi, asvi na mhaka nikutsongo ka mina, loko ningakota ntsena kuheta lesvi ningarhumiwa kuyendla svona, ni ntirho lowu niwuyamukeleke ka Hosi Yesu, wa kuvula Evhangeli ya timpsalu ta Xikwembu.
“Kutani svosvi, nasvitiva lesvaku amingahanivoni, n'wina hinkwenu lava ningafambafamba xikarhi ka n'wina na nipaluxa ta Mfumu wa Xikwembu. 
Hikolaho, namuntlha, nitiyisa mahlweni ka n'wina lesvaku aningavi na nandzu loko mun'we wa n'wina aya kuloveni, 
hikuva animifihlelanga makungu ya Xikwembu kambe ni mitivisile wona hinkwawu. 
Tilanguteleni ke, milangutela ni kereke hinkwayu leyi Moya Wokwetsima wungamiveka kuva vabixopo va yona; risani Kereke ya Xikwembu, leyi xingatikumela yona hi rifu ra N'wana wa xona wa xiviri. 
Hikuva mina nasvitiva lesvaku, loko nisukile, mitangheneliwa hi mahlolwa lawa yoleva, lawa magatakala mangatsetseleli ntlhambi;
na svona, nitiva lesvaku kutahuma van'wana xikarhi ka n'wina lavangatahlaya mavunhwa kutilavela vajondzisiwa. 
Loko svilitano, lavelelani, mitsundzuka lesvaku, vusiku ni nhlekanhi, anirhutelanga kujondzisa hi minhloti mun'wana ni mun'wana wa n'wina, hi nkarhi woringana malembe manharhu.
“Kutani na minyiketa svosvi ka Xikwembu, ni ka rito ra timpsalu ta xona, lerikotaka kumiyakisa ni kuminyika rifuwo xikarhi ka hinkwavu lava xitihlawuleleke vona. 
Anilavanga male ya silivhere kumbe ya golidi, hambi xili xiyambalu, ka munhu ni mun'we. 
Masvitiva na n'wina lesvaku mavoko lawa ya mina matirhile kukuma lesvi mina ni lava avali na mina ahisvipfumala. 
Svilo hinkwasvu ni mikombisile, lesvaku hi kutikarhata hi ndlela leyi, hifanele kupfuna lavatsaneke, nasvona hitsundzuka marito ya Hosi Yesu, lawa angamahlaya hi xiviri xa yena loko aku: ‘Kunyika i nkateko lowutlulaka kunyikiwa.’”
Loko Pawulo ahetile kuvula timhaka toleto, akhinsama, akhongela na vona hinkwavu. 
Kutani hinkwavu vasungula kurila svinene, vavukarha Pawulo, vamun'qunta;
avavaviseka ngopfungopfu hi rito ra yena ra lesvaku avangahatlheli vamuvona kambe. Kutani vamuheleketa aya ngalaweni.
MINTIRHO 21
Kuteloko hihambanile na vona, hinghena ngalaweni, hifamba hingarhendzeleki, hiyafika Kosi; loko rixa, hifika Roda, kutani hihundzela mahlweni hiyafika Patara. 
Kona hikuma ngalawa leyi ayiya Fenisiya, kutani hinghena ka yona, hisuka. 
Loko hifika laha kulangutaneke ni xihlale vokweni ra ximatsi, hikongoma Siriya, kutani hifika Tiro, hikuva hi kona laha ngalawa ayifanele kuhumesa mindzhwalu ya yona kona.
Kuteloko hikumanile ni vajondzisiwa, hixwa na vona masiku ya ntlhanu ni mambirhi. Vona vatsundzuxa Pawulo hi matimba ya Moya wa Xikwembu lesvaku angatshuki atlhantukela Yerusalema.
Loko hihetile masiku wolawo, hisuka hifamba; vajondzisiwa hinkwavu vahiheleketa kuyafika handle ka doropa, na vali ni vavasati ni vana; kutani hikhinsama ribuweni ra lwandle, hikhongela. 
Kuteloko hisalisanile na vona, hinghena ngalaweni, kutani vona vatlhelela kaya.
Loko ali hina hiya mahlweni ni riyendzo ra hina; hisuka Tiro, hiyafika Pitolomayida, laha hi pfuxelaneke ni vamakwerhu kona, hixwa siku rin'we na vona.
Hi siku leritlhantamaka, hisuka hiyafika Khezariya; kutani hinghena kaya ka Filipi, muvhangeli, mun'we wa lava va ntlhanu ni vambirhi, hitshama ka yena.
Aali ni vana vavanhwanyana va mune lava avaprofeta. 
Hitshamile kona masiku mangali mangani, loko kutafika muprofeta mun'we lweyi avaku i Agabo, na ahuma Yudeya. 
Ata ka hina, ateka bandi ra Pawulo, atiboha mavoko ni milenge ha rona, aku: “Moya Wokwetsima wuvula lesvi: Wanuna lweyi bandi leri ringa ra yena, Vayuda vatamubohisa xisvolesvi le Yerusalema, vamunyiketa mavokweni ya vamatiko.” 
Loko hitwa mhaka leyi, hina ni va njangu wolowo hikhongotela Pawulo lesvaku angatshuki atlhantukela Yerusalema. 
Kambe Pawulo ahlamula, aku: “Xana miyendla yini loko mirila hi mukhuva lowu niku nitlhava mbilu ke? Kasi mina anitilungiselanga kubohiwa ntsena, kambe ni tilungisele ni kuyafela vito ra Hosi Yesu Yerusalema.” 
Loko hivona lesvaku angapfumeli kukholwisiwa, hisvitshika, kutani hiku: “Akuyendliwe kurhandza ka Hosi!”
Ndzhaku ka masiku wolawo, hilonga, kutani hitlhantukela Yerusalema. 
Vajondzisiwa van'wana va Khezariya vafamba na hina, vahifikisa njangwini wa Mnasoni, munhu wo huma Kipra, mun'we wa vajondzisiwa lavakurhanga, laha ahiya rhurheliwa kona.
Kuteloko hifike Yerusalema, vamakwerhu vahiyamukela hi kutsaka. 
Hi siku leritlhantamaka, Pawulo aya na hina ka Yakobe, kutani vakulukumba hinkwavu vahlengeletana kona. 
Pawulo avaxeweta, avarungulela hinkwasvu lesvi Xikwembu xisviyendleke xikarhi ka vamatiko hi kutirha ka yena.
Loko vatwa timhaka toleto, vadzunisa Xikwembu; kutani vaku ka Pawulo: “Wasvivona, makwerhu, lesvaku ku ni madzanadzana ya vanhu lavapfumeleke xikarhi ka Vayuda; hinkwavu i vanhu lavahisekelaka Nawu; 
vabzeliwile ta wena, ni lesvaku ujondzisa Vayuda hinkwavu lavayakeke xikarhi ka vamatiko kutshika Nawu wa Moxe, vangahayimbisi vana va vona, nasvona vangahafambi hi mikhuva yaka hina. 
Kutani, hitayendla yini xana? Hikuva loko kuli kusvitwa, vatasvitwa lesvaku ufikile.
Loko svilitano, yendla lesvi hikubzelaka svona. Hi ni vavanuna vamune kola, lavatiboheke hi kufunga; 
famba na vona, utibasisa na vona, uvahakelela lesvilavekaka, lesvaku vatakota kubzevuliwa tinhloko; kutani hinkwavu vatativa lesvaku akutiyanga ni mhaka ni yin'we ya leti vangabzeliwa tona hi tlhelo ra wena, kambe vatativa lesvaku na wena ulandza Nawu, ni lesvaku wawu hlayisa.
“Loko vali vamatiko lavapfumeleke, hivatsalelile papela kuvabzela lesvi hisviboheke: Hi lesvaku vativonela, vangaji tinyama letitlhaveliweke svikwembu sva hava, vangaji ngati kumbe lesvi vanhu vasvidlayeke hi kusvitlimba minkolo, vatshika ni vugelegele.”
Hi loko Pawulo ateka vavanuna volavo; hi siku leritlhantamaka atibasisa na vona, kutani anghena Tempeleni kuyativisa lesvaku masiku ya kutibasisa ka vona matahela rini, ni lesvaku kutahumesiwa rini timhamba ta mun'wana ni mun'wana wa vona.
Loko masiku ya ntlhanu ni mambirhi mali kusuhi nikuhela, Vayuda vakuhuma tikweni ra Aziya vavona Pawulo Tempeleni, kutani vapfuxa mpfilumpfilu vanhwini hinkwavu, vamukhoma, 
vahuwelela, vaku: “Vavanuna Vaisrayele, hipfuneni! Munhu lweyi ajondzisaka vanhu hinkwavu, matikweni hinkwawu, kuyala tiko ni Nawu ni ndhawu leyi, hi yena lweyi! Nasvona anghenisile Vagirika Tempeleni, anyamisa ndhawu leyi ya kuhlawuleka.” 
Avavula svosvo hikuva avavonile Trofimo wa Efesa doropeni, na ali na Pawulo, kutani avapimisa lesvaku Pawulo amunghenisile Tempeleni.
Doropa hinkwaru riyendla mpfilumpfilu, vanhu vata hi kutsutsuma ndhawini yin'we; loko vakhomile Pawulo, vamukokela handle ka Tempele; kutani svipfalu svipfaliwa hi kuhantlisa. 
Loko vali karhi varingeta kudlaya Pawulo, ndhuna ya nyimpi yitwa lesvaku kupfukile mpfilumpfilu doropeni hinkwaru ra Yerusalema. 
Hi nomo-lo yiteka ntlawa wa masochwa ni tindhuna ta wona, yita ntshungwini hi kutsutsuma; loko vanhu vavona ndhuna ya nyimpi ni masochwa, vatshika kuba Pawulo. 
Hi loko ndhuna ya nyimpi yikongoma Pawulo, yimukhoma, yilerisa lesvaku abohiwa hi machini mambirhi; kutani yivutisa yiku: “Munhu lweyi i mani xana? Ayendlile yini ke?” 
Van'we xikarhi ka ntshungu vaba huwa vavula svin'we, van'wana vavula svin'wana; kutani lesvi ndhuna ayitsandzeka kukuma ntiyiso wakona hikolaho ka pongo, yilerisa lesvaku Pawulo ayisiwa khokholweni. 
Loko vafikile “svikadeni” sva rona, masochwa marhwala Pawulo, hikuva ntshungu awukwatile ngopfu; 
vanhu lavanyingi avavalandza hi le ndzhaku, na vahuwelela, vaku: “Mudlaye!”
Loko Pawulo ali kusuhi ni kunghenisiwa khokholweni, aku ka ndhuna: “Xana ningava ni rito na wena ke?” Ndhuna yiku: “Kasi utiva ririmi ra Xigirika xana? 
Xana ahi wena Mugibita lweyi apfuxeke mpfilumpfilu masiku lamahundzeke, ni kuyisa mananga ntlawa wa vadlayi lava avaringana mune wa makhulu (4 000) ke?” 
Pawulo aku: “Mina ni Muyuda wa le Tarso tikweni ra Kilikiya; ni wa doropa leritivekaka svinene; nikombela lesvaku unipfumelela kuvulavula ni tiko.” 
Ndhuna yimupfumelela, kutani Pawulo ayima svikadeni, akwehleta vanhu hi voko. Kuteloko vamiyelile vaku ntse, avulavula na vona hi ririmi ra Xiheberu, aku:
MINTIRHO 22
“N'wina valekwerhu na vatatana, yingisani svosvi kutihlamulela ka mina mahlweni ka n'wina.” 
Loko vatwa lesvaku avulavula na vona hi ririmi ra Xiheberu, vamiyela kutlula kusunguleni, kutani Pawulo aku:
“Mina ni Muyuda; nivelekiwile Tarso wa Kilikiya, kambe ni kulele doropeni leri, na nili mujondzisiwa wa Gamaliyele. Nijondzisiwile Nawu wa vatatana hi mukhuva lowunene, na nili munhu lweyi ahisekelaka Xikwembu, kufana na n'wina hinkwenu namuntlha; 
nixanisile lavalandzaka Ndlela leyi ya Hosi kufikela laha vadlawaka. Anikhoma vavanuna ni vavasati, nivaghenisa jele. 
Timboni ta mina hi yena Muprista lwenkulu, ni nhlengeletanu hinkwayu ya vakulukumba. Niyamukelile ka vona mapapela lamatsaleliweke Vayuda va ka hina le Damaska; niyile kona kuyakhoma lavayakeke kona, nivatisa Yerusalema lesvaku vatabiwa svinene.
“Kutani loko nahafamba, na nili kusuhi ni le Damaska, hi nkarhi wa nhlekanhi, hi nomo-lo nirhendzeliwa hi kuvonakala lokukulu na kuhuma tilweni.
Niwela hansi, kutani nitwa rito leringe ka mina: ‘Sawulo, Sawulo, unixanisela yini?’
Mina nihlamula niku: ‘U mani, Hosi?’ Aku ka mina: ‘Hi mina Yesu wa Nazareta, lweyi umuxanisaka.’
Lava avali na mina avavona kuvonakala, kambe avangatwi rito ra lweyi avulavulaka na mina. 
Kutani niku: ‘Hosi, nitayendla yini xana?’ Hosi yiku ka mina: ‘Pfuka uyima, uya Damaska; hi kona laha ungatabzeliwa hinkwasvu lesvi ufanelaka kusviyendla.’ 
Lesvi anihluleka kuvona hikolaho ka kuhatima ka kuvonakala koloko, lava avali na mina vanikhoma hi voko vanikhungisa, vaniyisa Damaska.
“Kona kolano, akuli ni munhu lweyi avaku i Ananiya; aali munhu wa vukhongeli, afamba hi Nawu, akhensiwa svinene hi Vayuda hinkwavu lavayakeke Damaska. 
Ata ka mina, avulavula na ayimile kusuhi na mina, aku: ‘Sawulo makwerhu, tlhela uvona!’ Hi nkarhi wolowo ni tlhela nivona, ni mulanguta. 
Kutani aku: ‘Xikwembu xa vatatana va hina xikuhlawulile lesvaku utiva kurhandza ka xona, uvona Lweyi alulameke, utwa rito lerihumaka non'weni wa yena; 
hikuva mahlweni ka vanhu hinkwavu utava mboni ya yena kutiyisa lesvi ungasvivona ni lesvi ungasvitwa. 
Svosvi-ke, uhlwelela yini? Suka uyima, ukhuvuliwa lesvaku ubasisiwa asvijohweni sva wena, hi kukhongela vito ra yena.’
“Kuteloko nitlhelele Yerusalema, niyakhongela Tempeleni, kutani ningheniwa hi Moya; 
nivona Hosi na yinibzela, yiku: ‘Hantlisa usuka Yerusalema, ungahlweli, hikuva vanhu vakona avangayamukeli vumboni lebzi ubzivulaka henhla ka mina.’ 
Kutani niku: ‘Hosi, vasvitiva svinene lesvaku vanhu lavapfumeleke ka wena, vanghenisiwile hi mina jele, nivaba hi tinhonga masinagogeni; 
ni siku leri kudlayiweke Stefano mboni ya wena, na mina anili kona, na nili karhi nikhensa, nihlayisa sviyambalu sva lava vamudlayaka.’ 
Hi loko Hosi yiku ka mina: ‘Famba, hikuva nitakurhuma kule, ka vamatiko.’”
Vamuyingisela kuyafika loko ahlaya svosvo, kutani vatlakusa rito, vaku: “Munhu lweyo wo tano aasusiwe misaveni, aadlayiwe! Angafaneliwanga hi kuhanya!” 
Kutani vahuwelela, vadzudza sviyambalu sva vona, vatsutsuxela ntshuri henhla. 
Hi loko ndhuna ya nyimpi yilerisa lesvaku Pawulo ayisiwa khokholweni, yiku: “Aavutisiwe, abiwa hi tinhonga lesvaku nitativa mhaka leyiyendlaka lesvaku vahuwelela hi ndlela leyi, valwa na yena.”
Kuteloko vamubohile lesvaku vatamuba, Pawulo aku ka ndhuna ya dzana ra masochwa leyi ayili kona: “Xana mapfumeleliwa kuba Muroma hi tinhonga, na angasi thethisiwa ke?” 
Loko ndhuna ya dzana yitwa svosvo, yiyabzela ndhuna ya nyimpi, yiku: “Xana awulava kuyendla yini? Munhu lweyi i Muroma.” 
Hi loko ndhuna ya nyimpi yita ka Pawulo, yiku ka yena: “Wanganibzela, xana u Muroma ke?” “Ina!” Kuhlamula Pawulo. 
Ndhuna ya nyimpi yiku: “Vuroma lebzi nibzixavile hi male leyinyingi.” Pawulo aku: “Kasi mina niyopsaliwa ka bzona.” 
Hi nomo-lo lava avatilungisela kuvutisa Pawulo ni kumuba, vamutshika; loko yili ndhuna ya nyimpi, yichava loko yitwa lesvaku Pawulo i Muroma, hikuva ayimubohile.
Hi siku leritlhantamaka, ndhuna yilava kukuma ntiyiso mhakeni ya nandzu lowu Vayuda vamangalelaka Pawulo ha wona; hi kolaho, yimutshunxa, kutani yilerisa lesvaku Vaprista lavakulu vahlengeletana ni huvu hinkwayu ya Sanedri; kutani yitisa Pawulo, yimuyimisa mahlweni ka vona.
MINTIRHO 23
Pawulo ahonokela huvu, aku: “N'wina valekwerhu, nihanyile na nili lweyi atshunxekeke svinene ripfalweni ra mina ni le mahlweni ka Xikwembu, kufikela siku ra namuntlha.” 
Hi loko Ananiya Muprista lwenkulu, alerisa lava avali kusuhi na Pawulo lesvaku vamuba nomo. 
Kambe Pawulo aku ka yena: “Xikwembu xitakuba, wena khumbi leribasisiweke, hikuva utshamile kola akuva unithethisa hi nawu, kasi utlula nawu hi kulerisa lesvaku nibiwa.” 
Kutani lava avali kusuhi na Pawulo vaku: “Xana usola Muprista lwenkulu wa Xikwembu ke?” 
Pawulo aku: “Vamakwerhu, aningasvitivi lesvaku i Muprista lwenkulu, hikuva kutsaliwile lesvaku: ‘Ungatshuki usandza hosi ya tiko ra lekwenu.’”
Kutani Pawulo, hi kutiva lesvaku van'wana xikarhi ka vona i Vasaduki, kasi van'wana i Vafarisi, atlakusa rito hubzeni aku: “N'wina valekwerhu, ni Mufarisi, n'wana wa Vafarisi, kutani nithethisiwa kola hikuva nilangutelile kupfuka ka vafi.”
Loko avulile svosvo, Vafarisi vasungula kuphikizana ni Vasaduki, kutani nhlengeletanu yiyavana hi le xikarhi. 
(Hikuva Vasaduki vatiyisa vaku: “Vafi avapfuki, nasvona tintsumi ni mimoya asvikona.” Vafarisi vona, vapfumela svosvo hinkwasvu.)
Kutani kupfuka guwa lerikulu; Vatsali van'wana va ntlawa wa Vafarisi, vasuka vayima, vatiyisa svinene, vaku: “Ahikumi nandzu niwun'we ka munhu lweyi; xana kungava yini loko kukumeka lesvaku i moya wun'wana kumbe i ntsumi yin'wana leyivulavuleke na yena?” 
Kuphikizana kuyakukula ngopfu, kutani ndhuna ya nyimpi yichava lesvaku Pawulo angatshuka ahandzuliwile hi vanhu lava, kutani yilerisa lesvaku ntlawa wa masochwa wungirimela, wuya muwutla mavokweni ya vona, wumutlhelisela khokholweni.
Avusikwini lebzitlhantamaka, Hosi yitikomba ka Pawulo, yiku: “Tiyisa mbilu Pawulo, hikuva kukotisa lesvi uhumeseke vumboni lebzotiya henhla ka mina kola Yerusalema, svifanele lesvaku uhumesa vumboni lebzotano ni le Roma.”
Loko rixa, Vayuda vayendla makungu, vatiboha hi kufunga, vaku: “Hingakala hingaji ni kunwa, loko hingasi dlaya Pawulo.” 
Lava vaboheke makungu lawa avatlula mune wa makume. 
Vaya ka Vaprista lavakulu ni ka vakulukumba, vaku: “Hitibohile hi kufunga lokutiyeke lesvaku hingakala hingaji nchumu, na hingasi dlaya Pawulo. 
Svosvi-ke, n'wina ni vahuvo, yisani rito ka ndhuna ya nyimpi lesvaku yimirhumela Pawulo, miyendla ingi hi loko milava kuya mahlweni ni kukambisisa svin'wana timhakeni ta yena; loko ali hina, hitava hi tilungisele kumudlaya na angasifika.”
Kambe ntukulu wa Pawulo atwa lesvaku vamutumbelelile; hi loko afamba, aya khokholweni, ayativisa Pawulo. 
Pawulo avitana yin'we ya tindhuna ta dzana ra masochwa, aku ka yona: “Famba ni jaha leri ka ndhuna ya nyimpi, hikuva ri ni mhaka leyi ringatayitivisa ka ndhuna.” 
Kutani ndhuna ya masochwa yifamba ni jaha, yiriyisa ka ndhuna ya nyimpi, yiku: “Mubohiwa Pawulo anivitanile, anikombela lesvaku nita ni jaha leri ka wena; ri ni mhaka leyi ringatakubzela yona.” 
Ndhuna ya nyimpi yikhoma jaha hi voko, yiya na rona tlhelweni, yirivutisa, yiku: “Xana hi yihi mhaka leyi ulavaka kunitivisa yona ke?” 
Jaha riku: “Vayuda vatwananile, vaku vatakukombela kutisa Pawulo hubzeni mundzuku, vatayendla ingi hi loko valava kuya mahlweni ni kuvutisisa timhaka ta yena. 
Ungatshuki uvapfumelela, hikuva vavanuna lavatlulaka mune wa makume vamutumbelelile, vatibohile hi kufunga, vaku: ‘Hingakala hingaji ni kunwa, loko hingasi mudlaya.’ Ni svosvi vatilungisile, vakarhi valangutela lesvaku upfumela.” 
Hi loko ndhuna ya nyimpi yitlhelisa jaha lero, yirilerisa, yiku: “Ungatshuki ubzela munhu lesvaku unitivisile timhaka leti.”
Ndhuna ya nyimpi yivitana tindhuna timbirhi ta dzana ra masochwa, yiku ka tona: “Lungisani masochwa ya madzana mambirhi (200) ni vagadi va mahanchi va ntlhanu wa makume ni makume mambirhi (70) ni vavanuna va madzana mambirhi (200) lavatamelaka matlhari, vaya Khezariya; vatasuka hi nkarhi wa ntlhanu ni mune wa vusiku. 
Nasvona lungiselani Pawulo svifuyu lesvi angatasvigada, mimufikisa ka hosi Felikisi na ahlayisekile.” 
Kutani atsala papela leringe:
“Klawudiyo Lisiya, ka Felikisi, hosi leyichavisekaka: Xeweni!
“Vayuda vakhomile munhu lweyi; avalava kumudlaya, kambe loko nitwile lesvaku i Muroma, nifikile ni masochwa, nimuwutla mavokweni ya vona. 
Kutani hi kulava kutiva lexi vamumangalelaka ha xona, ni muyisile hubzeni ya ka vona;
nikumile lesvaku vamumangalela hi timhaka ta nawu wa vona, na kungali na nandzu lowu afanekeliwaka kutsemeliwa rifu ha wona, kumbe kubohiwa ha wona. 
Kutani loko nitivisiwile lesvaku Vayuda vatatumbelela munhu lweyi, ni murhumelile ka wena; ni lerisile vamangaleli va yena lesvaku vahlamusela timhaka ta yena mahlweni ka wena.”
Masochwa mayendla hilaha ma lerisiweke hakona: Mateka Pawulo, ma muyisa le Antipateri nivusiku. 
Loko rixa, masiya vagadi va mahanchi kolaho, vahundzela mahlweni na Pawulo; kutani masochwa matlhelela khokholweni. 
Loko vagadi vafikile Khezariya, vanyika hosi apapela, kutani vatisa Pawulo mahlweni ka yona 34Hosi yihlaya papela, kutani yivutisa Pawulo lesvaku i wa tiko rihi. Loko yitwile lesvaku i wa Kilikiya, 
yiku: “Nitakuyingisa loko vamangaleli va wena vatava vafikile na vona.” Kutani yilerisa lesvaku Pawulo ahlayisiwa ndlwini ya vuhosi ya Heroda.
MINTIRHO 24
Loko kuhundzile ntlhanu wa masiku, Ananiya Muprista lwenkulu angirimela, ni vakulukumba van'wana ni muyimeli mun'we leyi avaku i Tertulo; kutani vaya ka hosi kuyamangalela Pawulo. 
Vavitana Pawulo, kutani Tertulo asungula kumumangalela, aku:
Wena Felikisi lweyi achavisekaka! Lesvi hikumeke kurhula loku kuhetisekeke hikolaho ka wena, ni lesvi timhaka ta tiko leri tilulamisiwaka namuntlha hi kutikarhata ka wena, 
hina hiyamukela svilo lesvi hi kukhensa lokukulu hinkwaku ni minkama hinkwayu. 
Kambe anilavi kukuhetela nkama; hi kolaho na kukhongela lesvaku, hi vunene bza wena, wanga hi lombanyana tindleve nkamanyana.
Hi kumile lesvaku munhu lweyi avanga mpfilumpfilu. Apfuxa madzolonga xikarhi ka Vayuda hinkwavu lavayakeke kwihi na kwihi misaveni; hi yena lweyi anga nhloko ya jondzo leyohambuka ya Vanazareta. 
Nasvona, aringetile kunyamisa Tempele. Himukhomile, [kutani ahilava kumuthethisa hi nawu wa hina; 
kambe Lisiya, mufambisi wa masochwa, atile ahiwutlela yena hi matimba lamakulu, 
kutani alerisile vamangaleli va yena lesvaku vata mahlweni ka wena.] Loko umuvutisisa, utatitwa hi yena, timhaka hinkwatu leti himumangalelaka ha tona.” 
Na vona Vayuda vayima na Tertulo, vatiyisa, vaku: “Kunene hi svosvo.”
Hosi yikoweta Pawulo lesvaku avulavula; kutani yena ahlamula, aku:“Lesvi nitivaka lesvaku ku ni malembe na uli muthethisi wa tiko leri, nitatihlamulela na nitsakile. 
Ungasvikuma hi wexe: Akusihundza masiku ya khume na mambirhi loko nifikile Yerusalema kutagandzela kona. 
Vayuda avanikumanga na nili lweyi aphikizanaka ni munhu Tempeleni, kumbe lweyi ahlohlotelaka vanhu masinagogeni ni le madoropeni. 
Nasvona avakoti kuhumesa vumboni bza timhaka leti vanimangalelaka ha tona svosvi. 
Anikufihleli lesvaku nitirhela Xikwembu xa vatatana hi ndlela leyi vayivulaka lesvaku yihambukile; kambe nipfumela hinkwasvu lesvitsaliweke Nawini ni ka Vaprofeta. 
Lesvi nisvilanguteleke ka Xikwembu, hi svona lesvi na vona vasvilanguteleke: Hi lesvaku lavolulama ni lavangalulamangiki vatapfuka kufeni. 
Hikolaho niringeta hi matimba, masiku hinkwawu, kukumeka na nili lweyi atshunxekeke moyeni wa mina, mahlweni ka Xikwembu ni le mahlweni ka vanhu.
“Nivuyile Yerusalema ndzhaku ka malembe lamanyinginyana, kutisa tinyiko ka tiko ra ka hina ni kuhumesa timhamba. 
Vanikumile Tempeleni na nitirha svilo lesvi, na nili lweyi atibasiseke hi nawu; akungali na ntshungu kona, akungapfukanga dzolonga. 
Kambe Vayuda van'wana va tiko ra Aziya avali kona. Ingi vatile svosvi mahlweni ka wena kutani mangalela, loko kuli ni mhaka xikarhi ka vona na mina. 
Na vona lavanga kola avavule xiyendlo lexobiha lexi vaxikumeke ka mina, siku leri niyimeke hubzeni; 
vangavula xilo xin'we ntsena lexininga huwelela ha xona xikarhi ka vona, loko nite: ‘Nibihisiwa hi n'wina namuntlha hikolaho ka kupfuka ka vafi.’”
Lesvi Felikisi aativa lesvotalanyana hi tlhelo ra Ndlela ya Hosi, apfala huvu, aku: “Loko Lisiya, mufambisi wa masochwa, atava angirimelile afika halenu, hi kona ningatakambisisa mhaka ya n'wina.” 
Kutani alerisa ndhuna ya dzana ra masochwa kuhlayisa Pawulo jele, aku: “Mi munyika kutshunxekanyana, mingasiveli ni mun'we wa vanakulobze kutamupfuna hi svin'wana.”
Loko kuhundzile masiku mangali mangani, Felikisi ata na Drusila, nsati wa yena lweyi aali Muyuda; kuteloko avitanile Pawulo, amuyingisela loko avulavula hi ta kupfumela ka Yesu Kriste. 
Kambe loko Pawulo avulavula hi ta kululama, ni ta kutikhoma, ni ta kuthethisiwa lokungatata, Felikisi akhomiwa hi kuchava, ahlamula, aku: “Namuntlha, famba uyatshama; siku leri ningatakuma nkama, nitatlhela nikuvitana.” 
Kambe hi tlhelo rin'wana aali ni xitshembo xa lesvaku Pawulo atamunyika male; hi kolaho aatala kurhuma vanhu vayamuvitana, lesvaku atavulavula na yena.
Kambe loko kuhundzile malembe mambirhi, Porsiyo Festo avekiwa hosi matshan'wini ya Felikisi; kasi Felikisi aasiyile Pawulo jele, hikuva aanavela kukhensiwa hi Vayuda.
MINTIRHO 25
Loko Fexto afikile tikweni lero, atshama masiku manharhu Khezariya, kutani asuka, atlhantukela Yerusalema. 
Kuteloko Vaprista lavakulu ni vakulukumba va Vayuda vata mahlweni ka yena vatamangalela Pawulo; 
vakhongela Fexto lesvaku avapfuna hi kurhumela Pawulo Yerusalema, kasi avabohile makungu ya kumudlaya ndleleni. 
Kambe Festo avahlamula aku: “Pawulo a le jele Khezariya; na mina nitahantla ni tlhelela kona.”
Atlhela aku: “Hambi svilitano, lavanga vakulukumba xikarhi ka n'wina avangirimele na mina; loko wanuna lweyi akumeka na ali ni nandzu wun'wana, vatamumangalela.”
Fexto axwa na vona masiku lawa mangatluliki khume, kumbe ntlhanu ni manharhu, kutani angirimela aya Khezariya. Hi siku leritlhantamaka, atshama hubzeni, kutani alerisa lesvaku Pawulo atisiwa.
Loko afikile, Vayuda lavahumaka Yerusalema vamurhendzela, kutani vamulumbeta hi milandzu leyinyingi, leyochavisa, leyi vatsandzekaka ni kuhumesa vumboni bza yona.
Kutani Pawulo atihlamulela, aku: “Anijohelanga Nawu wa Vayuda, kumbe Tempele, kumbe Khezari.” 
Kambe Fexto aanavela kutsakisa Vayuda; hi kolaho ahlamula Pawulo, aku: “Xana ulava kutlhantukela Yerusalema, uyathethisiwa kona mahlweni ka mina hikolaho ka timhaka leti ke?” 
Pawulo aku: “Niyimile hubzeni ya Khezari; hi kona laha nifanelaka kuthethisiwa kona; loko vali Vayuda, anivajohelanga, hilaha usvitivaka hakona na wena. 
Hambi svilitano, loko nijohile, kumbe loko niyendlile svin'wana lesvifanekeliwaka hi rifu, aniyali kufa, kambe loko kungali ni ntiyiso milandzwini leyi vanimangalelaka ha yona, aku na munhu lweyi anga ni nyiketaka ka vona; nikombela kuthethisiwa hi Khezari.” 
Kutani loko Fexto avulavulile mhaka ni huvu, ahlamula aku: “Akombelile kuthethisiwa hi Khezari, ataya le ka Khezari.”
Loko kuhundzile masiku mangali mangani, hosi Agripa na Bernike vata Khezariya kutaxeweta Fexto. 
Loko vaxwile kona masiku lamanyinginyana, Fexto ayandlalela hosi timhaka ta Pawulo, aku: Ku ni munhu kola, lweyi Felikisi angamutshika jele. 
Loko nili Yerusalema, Vaprista lavakulu ni vakulukumba va Vayuda vamumangalele ka mina, vakombela lesvaku athethisiwa. 
Nivahlamulile, niku: Ahi ntolovelo wa Varoma kunyiketa munhu lweyi angamangaleliwa, hambi ali mani na mani, loko angasungulanga hi kuhumelela mahlweni ka vamangaleli va yena, anyikiwa nkama wa kutihlamulela ka lesvi vamumangalelaka ha svona. 
Hikolaho loko vafikile hinkwavu halenu, anihlwelanga, niyile niyatshama hubzeni hi siku leritlhantamaka, kutani nilerisa lesvaku wanuna yelweyo atisiwa. 
Kutani loko vamangaleli va yena vasuka vayima vavulavula, avahumesanga ni mhaka ni yin'we leyobiha leyi aniyanakanya lesvaku kumbexana vatayihumesa; 
avakanetana na yena hi ta vukhongeli bza ka vona ni ta kufa ka munhu mun'we lweyi avaku i Yesu, lweyi Pawulo aavula lesvaku wahanya. 
Lesvi ningavonangiki svinene ndlela yonghena timhakeni leti, nivutisile Pawulo niku: “Xana ulava kuya Yerusalema, uyathethisiwa kona timhakeni leti ke?” 
Kambe Pawulo akombelile kusala jele arindziwa kona, kufika loko mhaka ya yena yitsemiwa hi hosi leyikulu; hi kolaho nilerisile lesvaku arindziwa jele kufikela siku leri ningatamurhumela ka Khezari ha rona.
Kutani Agripa aku ka Fexto: “Na mina anitarhandza kutwa munhu lweyi.” Fexto aku: “Mundzuku kunene utamutwa.”
Hi siku leritlhantamaka Agripa na Bernike vata hi vuhosi lebzikulu; vanghena hubzeni ni vafambisi vakulu va masochwa ni vakulukumba va doropa; Fexto alerisa lesvaku Pawulo atisiwa. 
Hi loko Fexto aku: “Hosi Agripa, na n'wina hinkwenu vavanuna minga na hina kola! Mamuvona, munhu lweyi ntshungu hinkwawu wa Vayuda wungamumangalela ka mina, hambi le Yerusalema, hambi halenu; avahuwelela vaku: ‘Afanela kudlayiwa!’ 
Loko ali mina, nikumile lesvaku anga na nandzu lowu afanelaka kutsemeliwa rifu ha wona; nasvona yena akombelile kuthethisiwa hi hosi leyikulu; hi kolaho nitsemile mhaka hi kuvula lesvaku afanele kurhumeliwa ka yona.
Hambi svilitano, a ni na mhaka ya kutiya leyi ningatsalelaka hosi ha yona; kutani nimutisile ka n'wina ngopfungopfu ka wena hosi Agripa, lesvaku timhaka ta yena tikambisisiwa, niva ni lesvi ningatatsala svona. 
Hikuva nivona lesvaku asvitwali kurhumela munhu lweyi abohiweke, loko kungahlayiwi timhaka leti amangaleliwaka ha tona.”
MINTIRHO 26
Kutani Agripa aku ka Pawulo: “Hakupfumelela kuvulavula, uhibzela ta wena hi wexe.” Hi loko Pawulo atlakusa voko, atihlamulela, aku:
“Wena hosi Agripa, timhakeni hinkwatu leti nimangaleliwaka hi tona hi Vayuda, nititwa na nikatekile loko nipfumeleliwa kutihlamulela mahlweni ka wena namuntlha; 
nkateko wakona ngopfungopfu hi lesvaku wena utiva svinene mikhuva hinkwayu ya Vayuda, ni svimhakamhakana sva vona. Hikolaho nikombela hi matimba lesvaku uniyingisa ungaheli mbilu.
“Vayuda hinkwavu vativa ta kuhanya ka mina kusukela avutsongwaneni bza mina, vativa ni lesvi ningasviyendla tikweni ra lekwerhu ni le Yerusalema, kusukela kusunguleni.
I khale na vanitiva, kutani vangahumesa vumboni, loko vasvilava, lesvaku nihanyile na nili wa ntlawa lowu wungani milawu ya kutiya kutlula mintlawa yin'wana hinkwayu, avukhongelini bza ka hina, hi lesvaku ntlawa wa Vafarisi. 
Kutani svosvi ni le kuthethisiweni hikuva nilangutela xitshembiso lexi vatatana vanyikiweke xona hi Xikwembu;
hi xona xitshembiso lexi rixaka ra ka hina ra khume na timbirhi rilanguteleke kuhetiseka ka xona rili karhi ritiyisela kugandzela Xikwembu vusiku ni nhlekanhi; wena hosi, nimangaleliwa hi Vayuda hikolaho ka kulangutela koloko.
N'wina Vayuda, xana mitsandzeka ha yini kupfumela lesvaku Xikwembu xingapfuxa vafi ke?
“Na mina khale, anipimisa lesvaku nifanele kulwa svinene ni vito ra Yesu wa Nazareta. 
Hi svona lesvi ningasviyendla Yerusalema. Hi matimba lawa Vaprista lavakulu avaninyikile wona, ni khomile lavanyingi xikarhi ka vahlawuliwa va Xikwembu, ni vapfalela jele; loko vatsemeliwa rifu, aniyala kuyima na vona.
Nivabile kanyingi masinagogeni hinkwawu, niringeta kusindzisa lesvaku vayala ndlela ya vona. Anivanyenya ngopfu, nikondza niyavaxanisa ni le madoropeni ya le handle.
“Aniyela svona le Damaska, na nili ni matimba ya Vaprista lavakulu ni svileriso sva vona. 
Anili ndleleni hi nkarhi wa nhlekanhi, wena hosi, kutani nivona kuvonakala loku kutlulaka ka jambu, kuhuma tilweni, kunirhendzela svin'we ni lava avafamba na mina. 
Hi wela hansi hinkwerhu; kutani nitwa rito leringe ka mina hi ririmi ra Xiheberu: ‘Sawulo, Sawulo, unixanisela yini? Svanonon'hwa ka wena kukhadlanya xisungunhu.’
Mina niku: ‘U mani, Hosi?’ Hosi yihlamula yiku: ‘Hi mina Yesu, lweyi umuxanisaka. 
Svosvi pfuka, uyima, utiya hi milenge; nitikombisile ka wena hikuva nitakuveka kuva mutirhi wa mina; utava mboni ya svilo lesvi ukoteke kunivona ha svona, ni ya lesvi nahalavaka kutikomba ka wena hi svona;
nitakuponisa mavokweni ya vanhu va tiko leri ni ya vamatiko lava nikurhumelaka ka vona;
utapfula mahlo ya vona lesvaku vahuma munyameni, vanghena kuvonakaleni, ni lesvaku vahuma kufumeni ka Sathana vanghena ka Xikwembu; loko vapfumela ka mina, vatakuma kurivaleliwa ka svijoho, kutani vatayaveliwa ndzhaka xikarhi ka vahlawuliwa va Xikwembu.’
“Hikolaho, wena hosi Agripa, aniyalanga kuyingisa mahlori lawa mahumaka tilweni. 
Nisungulile hi va le Damaska ni va le Yerusalema, ni ya mahlweni tikweni hinkwaru ra Yudeya, ni le ka vamatiko, na nivakhongotela kuhundzuka, vatlhelela ka Xikwembu, kutani vatirha mintirho leyifambelanaka ni kuhundzuka ka vona. 
Hi tona timhaka leti Vayuda va ni khomeleke tona Tempeleni, varingeta kunidlaya. 
Kambe nipfuniwile hi Xikwembu kufikela siku ra namuntlha, kutani svosvi niyimile kola na nili karhi nihumesa vumboni ka lavatsongo ni ka lavakulu; anivuli timhaka tin'wana, loko tingali leti Moxe ni Vaprofeta vangavula lesvaku titahumelela: 
Hi lesvaku Mesiya atatwisiwa kuvaviseka, ni lesvaku, hikuva munhu worhanga lweyi angatapfuka kufeni, atativisa kuvonakala ka tiko leri ni ka vamatiko.”
Pawulo aku ahatihlamulela hi timhaka teto, Fexto atlakusa rito, aku: “Wahlanya Pawulo; vutivi lebzikulu bza wena bza kuhlanyisa.” 
Pawulo aku: “Anihlanyi, wena Fexto lweyi uchavisekaka, kambe marito lawa nimavulaka i marito ya ntiyiso, marito lamatwalaka; 
hosi yitiva svinene timhaka leti, kutani nitivula mahlweni ka yona na ningachavi nchumu; anikholwi lesvaku ni yin'we ya tona yingava yifihleliwe hosi, hikuva atihumelelanga xihundleni. 
We hosi Agripa, xana upfumela vaprofeta ke? Nasvitiva lesvaku wa vapfumela.” 
Agripa aku ka Pawulo: “Uringeta kunikhongotela, hi nkamanyana wungali wungani, lesvaku nihanya xikriste!” 
Pawulo aku: “Hambi loko nkama wukomile, hambi loko wulehile, nikhongela Xikwembu lesvaku kungavi wena ntsena kambe ni hinkwavu lava vaniyingisaka namuntlha, miva tani hi mina, handle ka machini lawa.”
Hi loko hosi yisuka yiyima; na yena Fexto, svin'we na Bernike ni lavatshameke na vona, vasuka vayima. 
Kutani loko vahumile, vabzelana vaku: “Munhu lweyi angayendlanga nchumu lowufanekeliweke hi rifu kumbe jele.” 
Kutani Agripa aku ka Fexto: “Munhu lweyi, loko ingi anga kombelanga kuthethisiwa hi Khezari, aatatshunxiwa.”
MINTIRHO 27
Kuteloko kutsemiwile lesvaku hitaya le Italiya hi ngalawa, vanyiketa Pawulo ni vabohiwa van'wana ka ndhuna ya dzana ra masochwa lweyi avaku i Xjuliyo, wa ntlawa lowuvuliwaka “wa hosi leyikulu”.
Kuteloko hi nghenile ngalaweni ya kuhuma Adramita, leyi ayifanela kukongoma matlhelo ya tiko ra Aziya, hisuka na Aristarka wa le Thesalonika, tikweni ra Makedoniya.
Hi siku leritlhantamaka, hifika Sidoni; kutani Xjuliyo ayendlela Pawulo timpsalu, amupfumelela kuyavona vanakulobze ni kulongeleliwa hi vona.
Xilesvo hisuka kona, hifamba na hisirheleliwa hi xihlale xa Kipra, hikuva ngalawa ayisiveliwa hi moya lowukulu. 
Kuteloko hipelile lwandle ra Kilikiya ni ra Pamfiliya, hifika Mira, tikweni ra Likiya.
Kutani ndhuna yikuma kona ngalawa ya kuhuma le Alexandriya leyi yiyaka le Italiya, kutani ahinghenisa ka yona.
Hi masiku lamanyingi hifamba hi kunonoka, kutani svihikarhatela svinene kufika kusuhi na Kinida; lesvi moya wukulu awuhisivela kuya mahlweni tlhelweni lero, higega xihlale xa Kreta hi le hansi, hi tlhelo ra Salmona.
Kuteloko hi lulamile ni ribuwa hi kukarhateka svinene, hifika ndhawini leyi vange i “Hlaluko rosaseka”, kusuhi ni doropa ra Laziya. 
Hi heta masiku layotala kona, kukondza kufika nkama lowu svichavisaka kufamba lwandle, hikuva siku lerikulu ra kutitsona svakuja alihundzile. Hi loko Pawulo avatsundzuxa, 
aku: “Vavanuna, nasvivona lesvaku riyendzo leri ritava ni mhangu ni kulahleka lokukulu, kungali ka mindzhwalu ni ka ngalawa ntsena, kambe ni ka vutomi bza hina.” 
Hambi svilitano, ndhuna ya dzana ra masochwa yiyingisa mufambisi wa ngalawa ni n'winyi wa yona kutlula lesvivuliwaka hi Pawulo.
Lesvi hlaluko leri aringalulamelanga kuheta vuxika ka rona, lavanyingi va hina vapimisa kusuka kona ni kuringeta kuyaxwa vuxika le Fenikisi, anga hlaluko ra Kreta, lerilangutanake ni vupelajambu wa dzonga ni vupelajambu wa n'walungu.
Kuteloko mheho ya le dzongeni yisungulile kuhunga khwatsi, vapimisa lesvaku makungu ya vona matayendleka, kutani vasuka, valulama ni ribuwa ra Kreta.
Kambe kungali kungani, kupfuka, xihlaleni, mheho leyi vange i Ewuroakilawu. 
Ngalawa yikhomiwa hi mheho, yitsandzeka kuyihlula, kutani hiyitshika yikokiwa hi mati. 
Kuteloko hihundzile dzongeni wa xihlalenyana xin'wana lexi vange i Kawuda, hikoka bzatsu hiringhenisa ngalaweni hi kukarhateka svinene; 
loko vatluti vayikokile, valungisa bzatsu hi kuriboha hansi hi magoda; kutani hi kuchava kukhinsa saveni ra Siriti, vaphutsa matsanga, kutani hi mukhuva wolowo vatlhela vakokiwa hi magandlati.
Loko rixa, ahibiwa ngopfu hi xidzedze; hi kolaho vacukumeta mindzhwalu ya ngalawa lwandle. 
Kutani hi siku ra vunharhu, hicukumeta svigotso sva ngalawa lwandle, hi mavoko ya hina.
Hi masiku lamanyingi jambu aringahavoneki, hambi tinyeleti; xidzedze axiya mahlweni xihiba hi matimba, hingahalanguteli nikutsongo lesvaku hitapona.
Lesvi akuli khale na vangajanga nchumu, Pawulo ayima xikarhi ka vona, aku: “Loko aminiyingisile, vavanuna, mingasukanga Kreta, ingi mhangu leyi ni kulahleka loku svingahumelelanga. 
Kambe svosvi na mikhongotela lesvaku mitiyisa timbilu, hikuva aku na munhu ka n'wina lweyi angatalahlekeliwa hi vutomi bza yena; i ngalawa ntsena leyingatalova. 
Ntsumi ya Xikwembu lexi ninga nandza wa xona, lexi nixigandzelaka, yitikombisile ka mina vusikwini lebzi, 
yiku: ‘Pawulo, ungatshuki uchava, hikuva ufanele kuyayima mahlweni ka Khezari; kutani tiva lesvaku Xikwembu xikunyikile vanhu hinkwavu lavafambaka na wena ngalaweni, lesvaku uvaponisa.’ 
Hikolaho vavanuna, tiyisani timbilu, hikuva ni ni kutshemba ka Xikwembu lesvaku svitava hilaha nibzeliweke hakona. 
Ntsena hitaya hiyacukumetiwa xihlaleni xin'wana.”
Abzili vusiku bza vukhume ni mune, na hidlitadliteka lwandle ra Adriya; xikarhi ka vusiku vatluti vapimisa lesvaku hitshinelelile kusuhi ni ribuwa rin'wana.
Loko vapima kuyeta ka mati, vakuma mpimo wa makume mambirhi ya mametru; mahlweninyana vatlhela vapima, vakuma mpimo wa khume ya mametru ni ntlhanu. 
Kutani hi kuchava kuyaba maribze ya le ribuweni, vahoxa mune wa tinsoma nyalweni; kutani valangutela kuxa. 
Kambe vatluti vona, varingeta kubaleka vahuma ngalaweni; vayehlisa bzatsu lwandle, vayendla wonge hi loko valava kuyahoxa tinsoma ankondzweni wa ngalawa. 
Kutani Pawulo aku ka ndhuna ni ka masochwa: “Loko vanhu lava vangatshami ngalaweni, amingaponi.” 
Hi loko masochwa matsema magoda ya bzatsu, maritshika riwela matini.
Kuteloko riya kuxeni, Pawulo avakhongotela hinkwavu kuja svakuja, aku: “Namuntlha i siku ra vukhume ni mune, na mili karhi milangutela ntsena, mititsona mingaji nchumu.
Na mikhongotela kuja xanchumu; svalaveka, loko mirhandza kupona; hikuva aku na ni mun'we wa n'wina lweyi angatalahlekeliwa hi nsisi wa nhloko ya yena hambi wuli wun'we.” 
Loko avulile svosvo, ateka xinkwa, akhensa Xikwembu mahlweni ka vona hinkwavu, akhema, asungula kuja.
Kutani hinkwavu vatiyisa timbilu, vaja svakuja na vona. 
Loko kuhlayiwa hinkwavu lava avali ngalaweni, kukumeka lesvaku ahili vanhu va madzana mambirhi ni ntlhanu wa makume na makume mambirhi ni ntlhanu na mun'we (276). 
Loko vahetile kuja vaxurhile, vavevukisa ngalawa hi kucukumeta ndzhwalu wa trigu lwandle.
Loko bzixile, vatluti avativanga tiko rakona lesvaku hi rihi; kambe loko vavona nsonga lowunga ni ribuwa, valava kuyisa ngalawa kona, loko vasvikota. 
Kuteloko vatsemile tinsoma, vatitshika tiwela lwandle, na vali karhi vatshunxa machini ya svihendzulu; kutani vagwimba maseyila ya le nkondzweni, varhiya moya, vakongoma ribuweni. 
Kambe vayaba xidulu xa sava matini, kutani ngalawa yikhisa kona; nkondzo wa yona wukhomiwa hansi, wungahatsekatseki; kambe nyalo yisungula kutshoviwa hi matimba ya magandlati.
Hi loko masochwa matilungisela kudlaya vabohiwa, hi kuchava lesvaku mun'we wa vona angatshuka abaleka hi kuhlambela matini. 
Kambe ndhuna yilava kuponisa Pawulo, kutani yisivela masochwa kuyendla svosvo; yilerisa lesvaku hinkwavu lavativaka kuhlambela, varhanga vatihoxa matini, vayahumelela saveni; 
an'wana yivabzela kutipfuna hi timhandze, van'wana hi mapulangu ya ngalawa; kutani hi mukhuva wolowo vafika ribuweni na vaponile hinkwavu.
MINTIRHO 28
Kuteloko hi ponile hi ndlela yoleyo, hibzeliwa lesvaku xihlale xakona xivuliwa Malta. 
Vayaki va xona vahikomba timpsalu letohlamalisa; vahiyamukela hinkwerhu, vahitshivelela ndzilo lowukulu, hikuva mpfula ayina, nasvona akuli ni xirhami. 
Pawulo atshovatshova mahlahla, alavakuma hoxa ndzilweni, kambe nyoka yihuma kona hi kutwa kukufumela, yitsondzela voko ra yena. 
Loko vayaki va xihlale vavona nyoka leyi na yilengalenga vokweni ra Pawulo, vabzelana vaku: “Munhu lweyi i mudlayi hakunene; hambi loko aponile matini, Tilo aringapfumeli lesvaku ahanya.” 
Kambe Pawulo adzudzela nyoka ndzilweni, na angavavisiwanga nikutsongo.
Vona avalangutela lesvaku atapfimba, kumbe ahantla awela hansi, afa; kambe loko valangutelile nkama wa kuleha, vavona lesvaku akuhumeleli nchumu xa kuhlamalisa ka yena, kutani vahundzula kupimiso, vaku: “Munhu lweyi i xikwembu xin'wana.”
Kusuhi ni mbangu lowu, akuli ni masimu ya ndhuna ya xihlale, leyi avaku i Publiyo; munhu lweyi ahiyamukela svinene, ahirhurhela ndlwini ya yena masiku manharhu. 
Kambe kukumeka lesvaku tatana wa Publiyo aayetlelile, miri wa yena wuhisa ni kukhomiwa hi le ndzeni. Pawulo anghena ka yena; akhongela, kutani amutlhanteka mavoko, amuhanyisa. 
Loko mhaka leyi yihumelelile, timbabzi tin'wana ta xihlale, tita, tihanyisiwa hinkwatu na vona.
Vahikhensa hi kuhumesa tinyiko tinyingi; kutani siku leri hisukaka, vahilongelela lesvi hingatasvilava ariyendzweni.
Loko kuhundzile tihweti tinharhu, hifamba hi ngalawa ya kuhuma Alexandriya, leyi avaku i “ya svikwembu sva mahahla”; ahihetile vuxika na hili xihlaleni. 
Kutani loko hifikile Sirakuza, hixwa masiku manharhu kona. 
Loko hihuma kona, hilulama ni ribuwa hiko hifika Rexjiyo. Hi siku leritlhantamaka moya wa le dzongeni wupfuka, kutani hi masiku mambirhi hiyafika Puteyoli. 
Kona hikuma vamakwerhu lavakombelaka lesvaku hixwa masiku ya ntlhanu ni mambirhi na vona; kutani hi ndlela leyo hiyafika Roma. 
Loko vamakwerhu va le Roma vatwa lesvaku hafika, vatatahitlhangaveta ntsendzeleni wa Apiyo, laha kuvuliwaka “svitolo svinharhu”; kuteloko Pawulo avavona, akhensa Xikwembu, atiyisa mbilu.
Loko hifikile Roma, Pawulo apfumeleliwa kuva ni yindlo ya yena yexe, atshama ni sochwa leri rimurindzaka.
Ndzhaku ka masiku manharhu, Pawulo arhamba lavanga vakulukumba xikarhi ka Vayuda; kuteloko vahlengeletanile, aku ka vona: “Vavanuna valekwerhu, hambi loko ningayendlanga nchumu kujohela tiko kumbe mikhuva ya vatatana, nibohiwile Yerusalema, kutani ninyiketiwile mavokweni ya Varoma. 
Loko vona vanivutisile, valavile kunitshunxa, hikuva aningayendlanga nchumu lowufanekeliwaka hi rifu. 
Kambe lesvi Vayuda avayala svosvo, svinibohile kukombela kuyavanyisiwa hi Khezari, hambi loko ningali na lexi ningamangalelaka tiko ra le kwerhu ha xona. 
Hikolaho ni mivitanile lesvaku nitamivona ni kuvulavula na n'wina, hikuva nibohiwile hi chini leri hikolaho ka lweyi Vaisrayele vamulanguteleke.”
Vaku ka yena: “Ahisiyamukela mapapela lamahumaka Yudeya, lamahlamuselaka timhaka ta wena; hambi vali Vayuda va ka hina, ni mun'we wa vona angatanga kutahitivisa kumbe kuvula mhaka yobiha henhla ka wena. 
Kutani hifanele kutwa miyanakanyu ka wena uyivula hi nomo wa wena, hikuva loko yili jondzo leyi yohambuka, hayitiva lesvaku ya yaliwa hinkwaku.”
Vamuvekela siku, kutani vata ka yena na vali vanyinginyana, ka yindlo leyi aatshama ka yona. Pawulo avahlamusela ta Mfumu wa Xikwembu, atitiyisa hi vumboni bza yena; aringeta ni kuvakombisa ta Yesu, hi kuvula Nawini wa Moxe, ni ka vaprofeta, avulavula kusukela ni mixo kuyafika nimajambu. 
Van'wana vakholwisiwa hi marito ya Pawulo; kambe van'wana vayala kupfumela. 
Vasuka na vangatwanananga, ndzhaku ka loko Pawulo avabzelile rito rin'we leringe: Moya Wokwetsima wuvulile hakunene, loko wuvulavulile ni vatatana va hina hi nomo wa muprofeta Ezaya, wuku:
Famba uyabzela vanhu lava uku:Kutwa mitatwa, kambe amingatwisisi, kuvona mitavona, kambe amingavonisisi!
Timbilu ta vanhu lava titlanyalile, vatipfale tindleve ni mahlo,lesvaku vangahavoni,nikutwa vangahatwi,hambi kuli kutwisisa vangahatwisisi,ni lesvaku vangahundzuki, na mina ningavahanyisi.
“Loko svilitano, svitiveni lesvaku mahungu ya kuponisiwa hi Xikwembu marhumeliwile ka vamatiko; vona vatamayingisa.”
[Kuteloko Pawulo avabzelile svosvo, Vayuda vafamba na vaphikizana hi matimba.]
Pawulo ahetile malembe mambirhi Roma, na ali ka yindlo leyi, aahumesa male kutshama ka yona, ayamukela hinkwavu lavataka ka yena; 
aapaluxa Mfumu wa Xikwembu, ajondzisa ta Hosi Yesu Kriste na angachavi nchumu, nasvona angasiveliwi hi nchumu.
VA LE ROMA 1
1Kutsala mina Pawulo, mutirhi wa Kriste Yesu, mupostola lweyi angahlawuliwa ni kuvitaneliwa Evhangeli ya Xikwembu.
2Evhangeli leyi, hi yona leyi Xikwembu xiyitshembiseke khale, hi vaprofeta va xona, Matsalweni layohlawuleka; 
3yivulavula hi N'wana wa xona, Hosi ya hina Yesu Kriste, lweyi angahuma rixakeni ra Davhida hi tlhelo ra kuva munhu wa nyama; 
4kambe, hi tlhelo ra moya wa yena lowukwetsimaka, svitikombile lesvaku i N'wana wa Xikwembu lweyi anga ni matimba hinkwawu, hi kupfuka ka yena xikarhi ka vafi. 
5Ha yena, hinyikiwile nkateko wa kuva vapostola vitweni ra yena, lesvaku vanhu va matiko hinkwawu vapfumela, vatlhela vayingisa; 
6na n'wina mapatsiwa ka svona, n'wina mingavitaniwa kuva va ka Yesu Kriste.
7Namixeweta, n'wina hinkwenu lava minga Roma, lavarhandziwaka hi Xikwembu, lavavitaniweke kuva vahlawuliwa va xona, nili: Timpsalu ni kurhula asvive na n'wina, svihuma ka Xikwembu Tatana wa hina, ni ka Hosi Yesu Kriste.
8Xa kusungula, nikhensa Xikwembu xa mina ha Yesu Kriste hikolaho ka n'wina hinkwenu, hikuva kupfumela ka n'wina kutwakalile misaveni hinkwayu. 
9Xikwembu lexi nixitirhelaka moyeni wa mina hi kuvula Evhangeli ya N'wana wa xona, i mboni ya mina: Animirivali, 
10namikhongelela masiku hinkwawu, na nili karhi nikombela lesvaku, loko kuli kurhandza ka Xikwembu, ni kateka riyendzweni ra mina, nikondza nifika ni le ka n'wina svosvi;
 11hikuva ninavela ngopfu kumivona lesvaku nihlengela na n'wina ka nyiko yin'wana ya Moya, mitatiyisiwa hi yona;
 12kumbe ningaku: Ninavela lesvaku hitiyisana loko nili koseyo ka n'wina, hi kupfumela loku mina na n'wina hinga nakona.
13  Nilava lesvaku mitiva mhaka leyi, vamakwerhu: Minkama leyinyingi, nibohile makungu ya kuta ka n'wina, kutaringeta kuhundzula vanhu vangali vangani va ka n'wina lesvaku vapfumela, kukotisa lesvi nisviyendleke matikweni man'wana; kambe kufika svosvi nisiveliwile hi svin'wana.
 14Nibohekile kutirhela Vagirika ni lavangaliki Vagirika, lavojondza ni lavokala vangajondzanga. 
 15Hikolaho nihisekelaka kuvula Evhangeli ni le ka n'wina lava minga seyo Roma.
16  Mhaka hi lesvaku a ni na tingana hi Evhangeli, hikuva i matimba ya Xikwembu yoponisa hinkwavu lavapfumelaka, kusukela ka Vayuda, kuyafika ka vamatiko. 
17 Ka yona kuhlavuteliwa hilaha vanhu vayendliwaka lavalulameke hi Xikwembu hakona; lesvi svikumiwa ntsena hi kupfumela, nkama hinkwawu, hilaha Matsalwa mahlayaka hakona maku: “Lweyi ayendliwaka lweyi alulameke hi kupfumela, atahanya.”
18Svosvi-ke, vukarhi bza Xikwembu bzitavonaka bzihuma hi le tilweni, bziwela henhla ka vubihi ni vuhomboloki hinkwabzu bza vanhu lavasivelaka van'wana kutiva ntiyiso, hikolaho ka kuhomboloka ka vona. 
19Hikuva lesvi svingativiwaka sva Xikwembu svi le rivaleni ka vona: Xikwembu hi xoxe, xivakombisile svona. 
20Hikuva kusukela loko misava yitumbuluka, lesvingavonakiki sva Xikwembu, manga matimba ya xona lawa mangaheliki ni vukwembu bza xona, svavoneka svinene loko kutsundzukiwa mintirho ya xona; hi kolaho, vapfumala xotilandzula ha xona.
 21 Hambi loko vativile Xikwembu, avaxidzunisanga vaku i Xikwembu, avaxikhensanga; kambe vapimisile lesvokala svingapfuni nchumu, ni timbilu ta vona letingaliki na kutwisisa tibihisiwile.
 22Vali vatlharihile, kuve vahundzuke sviphukuphuku; 
 23 kutani vatshikile kukwetsima ka Xikwembu lexingafiki, vatiyendlela svifaniso lesvinga ni xivumbeko xa munhu lweyi afaka, ni xa tinyanyana, ni xa sviharhi, ni xa tinyoka.
24Hikolaho-ke Xikwembu xivanyiketile chakeni ra kunavela ka timbilu ta vona, kukondza vayendlana svilo sva tingana mirini wa vona. 
25Vatshikile ntiyiso wa Xikwembu, valandza mavunhwa, vagandzela ni kutirhela lesvivumbiweke, matshan'wini ya Muvumbi lweyi afanelaka kudzunisiwa hi masiku ni masiku. Amen! 
26Hikolaho ka svona, Xikwembu xivanyiketile kunaveleni lokukhomisaka tingana; vavasati va vona vatshikile svihena sva vona sva ntumbuluku, hi lesvaku vavanuna vafambelana masangu ni vavanunakulobze; 
27hi mukhuva wolowo, na vona vavanuna, vatshikile kuhanya ni vasati va vona hi nawu wa ntumbuluku, kutani vahanyela kunavelana hi xivona, hi lesvaku vavanuna vafambelana masangu ni vavanunakulobze, kutani vativangela kubiwa loku kuringanaka vuhunguki bza vona.
28Kutani lesvi vanhu lava vangayala kutiva nchumu hi tlhelo ra Xikwembu, Xikwembu xivanyiketile kupimiseni lokungalavekiki, vakondza vayendla ni lesvingafaneliki. 
29Vatele kuhomboloka hinkwaku, ni lesvobiha, ni kuphanga, ni mona; vatele mavondzo, ni kudlaya, ni kuphikizana, ni kukanganyisa, ni kuxengana; i vahlevi 
30ni valumbeti; i vavengi va Xikwembu, va mona lavatitivaka ni lavatidzunisaka; i vanhu lavasungulaka tindlela letobiha letimpsha, lavangayingisiki vapsali va vona; 
31ava na ripfalu, ava na nomo lowutshembekeke, ava na vunene, ava na timpsalu; 
32vanhu lava, hambi loko vativa kulerisa ka Xikwembu lesvaku lavayendlaka lesvotano valulameliwa hi rifu, avayimi ka svosvo ntsena, kambe vayengetela hi kuseketela lava vasviyendlaka.
VA LE ROMA 2
1  Loko svilitano, wena munhu lweyi athethisaka van'wana, awu na kutitsetselela, hambi ungava mani na mani, hikuva loko uli karhi uyavanyisa van'wana, na wena watiyavanyisa, hikuva wena muthethisi wa van'wana, uyendla lesvi vona vasviyendlaka. 
2Hasvitiva lesvaku Xikwembu axihoxi loko xithethisa lavayendlaka lesvotano. 
3Wena munhu lweyi athethisaka lavayendlaka lesvotano, wasviyendla na wena! Xana upimisa lesvaku utapona kuthethiseni ka Xikwembu ke? 
4Kumbe, xana usola vunene lebzikulu bza xona, ni bza kutsetselela ka xona, ni bza mbilu ya xona yoleha ngopfu, ungativi lesvaku vunene bza Xikwembu bzikukokela kuhundzukeni, ke? 
5Hi mbilu ya wena leyi ya kunonon'hwa, leyingalaviki kuhundzuka, utiyengetelela vukarhi lebzingatakuwela hi siku lerochavisa, leri kuthethisa loku kululameke ka Xikwembu kungatahumelela ha rona. 
6 Hikuva xona xitlhelisela mun'wana ni mun'wana hi kuya hi mintirho ya yena: 
7Lava vatiyiselaka kuyendla lesvinene, na vali karhi vanavela kuva lavakwetsimaka ni lavadzunekaka ni lava vangahafiki, Xikwembu xitavanyika vutomi lebzingaheliki; 
8kambe lavanga ni moya wa kutirhandza, vayalaka ntiyiso, vafambaka hi kuhomboloka, xitavahlundzukela ni kuvakarihela.
 9Kuxaniseka ni vusiwana svitawela vanhu hinkwavu lavayendlaka lesvobiha, kusungula hi Vayuda, kuyafika ni ka vamatiko; 
 10kambe kukwetsima, ni kudzuneka, ni kurhula, kutanyikiwa hinkwavu lavayendlaka lesvinene, kusungula hi Vayuda, kuyafika ni ka vamatiko; 
 11 hikuva Xikwembu axi na xihlawuhlawu.
12Hinkwavu lavajoheke na vangativi Nawu, vatahelisa xisvosvo, na vangali na Nawu; kambe hinkwavu lavajoheke na vativa Nawu, vatathethisiwa mayelanu ni Nawu. 
13Hikuva ahi vatwi va Nawu lavavoniwaka na vali lavalulameke mahlweni ka Xikwembu, kambe lavafambaka hi kulandza wona, hivona lavangatahlayiwa lesvaku valulamile. 
14Loko vamatiko lavangaliki na Nawu, vayendla mayelanu ni kutumbuluka ka vona lesvi Nawu wuleletaka svona, vativekela nawu hi voxe, hambi loko vangali na Nawu.
 15Vakombisa lesvaku lesvi Nawu wuleletaka svona, svitsaliwile timbilwini ta vona; ripfalu ra vona ritiyisa svosvo, hambi yili miyanakanyu ya vona, loko yiphikizana, yivaveka nandzu kumbe yiyima na vona; 
 16svitava tano hi siku leri Xikwembu xingatathethisa svihundla sva vanhu ha Yesu Kriste, hilaha Evhangeli leyi niyijondzisaka yihlayaka hakona.
17Wena lweyi utivulaka Muyuda, wena utshembeke Nawu, utitlakusaka hi Xikwembu, 
18wena utivaka kurhandza ka xona, utivaka kulavisisa timhaka letitlulaka tin'wana hi vunene, hi lesvi ujondzisiweke hi Nawu, 
19wena ukholwaka lesvaku umufambisi wa lava vafeke mahlo ni kuvonakala ka lava vanga munyameni, 
20wena ukholwaka lesvaku umuleleti wa lava vangativiki nchumu, ni mujondzisi wa svihlangi, hi lesvi unga ni jondzo ya xiviri, ya vutivi ni ya ntiyiso, Nawini,
 21wena lweyi ujondzisaka van'wana, awutijondzisi ke? Wena lweyi uhlayaka lesvaku kungatshuki kuyiviwa, awuyivi ke? 
22Wena lweyi unge: “Kungatshuki kuwosviwa”, awuwosvi xana ke? Wena lweyi unyenyaka svikwembu sva hava, awuyivi sva le titempeleni ke? 
23Wena lweyi utitlakusaka hikolaho ka Nawu, xana awusolisi Xikwembu loko utlula Nawu wolowo ke? 
24Hikuva vito ra Xikwembu risoliwa xikarhi ka vamatiko hinkwavu hikolaho ka n'wina, hilaha Matsalwa mahlayaka hakona.
25Svatwala lesvaku kuyimba kapfuna, loko uhlayisa Nawu; kambe loko utlula Nawu, kuyimba ka wena kutofana ni loko ungayimbanga. 
26Kambe loko munhu lweyi angayimbangiki ahlayisa svileriso sva Nawu, atahlayiwa lweyi ayimbeke, hambi loko angayimbanga. 
27Kutani loko munhu lweyi angayimbangiki afamba hi Nawu, atakuthethisa wena lweyi utlulaka Nawu, hambi loko uli ni lesvitsaliweke sva Nawu, kumbe hambi uyimbile. 
28Kuva Muyuda wa xiviri, asvitikombi hi le handle ntsena; ni kuyimba ka xiviri, akuvonaki handle, mirini. 
29 Kambe Muyuda wa xiviri, hi lweyi anga yena xihundleni xa mbilu, ni kuyimba ka xiviri, i kuyimba ka mbilu, loku kuyendliwaka moyeni, kungali hi lesvitsaliweke sva Nawu; kudzunisiwa ka munhu lweyi akuhumi ka vanhu, kambe kuhuma ka Xikwembu.
VA LE ROMA 3
Loko svilitano, i ncini lexi Muyuda atlulaka van'wana hi xona, kumbe kuyimba kupfuna yini ke? 
Kapfuna ngopfu, hi matlhelo hinkwawu. Mhaka yosungula hi lesvaku Xikwembu xivekile svitshembiso sva xona mavokweni ya Vayuda.
Xana hitahlaya yini, loko van'wana va vona vangatshembekanga ke? Xana kutshembeka ka Xikwembu kungahelisiwa hi mhaka ya kukala vangatshembekanga ke? 
Nikutsongo! Xikwembu xifanele kutiviwa xili xa ntiyiso, ni loko munhu mun'wana ni mun'wana ali muhembi. Hi svona lesvingatsaliwa, loko vaku:“Hilaha ungatava lweyi alulameke, loko uvulavula,ni kukumiwa na ungali na nandzu, loko uthethisiwa.”
Kambe, xana hitakuyini loko kuhomboloka ka hina kuyendla lesvaku kululama ka Xikwembu kukombisiwa rivaleni ke? Xana hitahlaya lesvaku Xikwembu xihombolokile loko xihiba kuhlundzukeni ka xona ke? (Nivulavula hi mukhuva wa vanhu.)
Nikutsongo! Hikuva loko Xikwembu axihombolokile, axitathethisisa kuyini misava xana?
Kambe, loko kuhemba ka mina kukombisisa svinene lesvaku Xikwembu xi ni ntiyiso, kutwalisa ni kukwetsima ka xona, hikolaho ka yini nahaya mahlweni nithethisiwa tani hi mujohi ke? 
Nasvona hikolaho ka yini hingayendli lesvobiha, lesvaku kutahumelela lesvosaseka xana? Van'wana vahilumbeta hi mukhuva lowu, vaku hi lesvi hina hihlayaka svona. Kuthethisiwa ka vanhu lavotano, kavafanela!
Ihim, loko svilitano, hingahlaya yini ke? Xana hina Vayuda hilulamile kutlula van'wana ke? Ihim, nikutsongo. Hahakukomba nandzu wa Vayuda ni wa vamatiko, ni lesvaku hinkwavu vafumiwa hi kujoha. 
Matsalwa matiyisa svosvo, maku:
“Aku na munhu ni mun'we lweyi alulameke, aku na lweyi atwisisaka,aku na lweyi alavaka Xikwembu.
Hinkwavu vatshikile ndlela,vahundzukile lavangapfuniki nchumu, hinkwavu vafana;aku na lweyi ayendlaka lesvinene, ni mun'we anga kona.
Minkolo ya vona i masirha lawa mapfuliweke,hi tindzimi ta vona vatolovele kukanganyisa,mahlungu ya tinyoka ma le milon'weniya vona,
milomo ya vona yitele kurhuka ni kubava;
milenge ya vona yi ni xihantla xa kuyahalata ngati,
tindleleni ta vona ku ni kulahleka ni makhombo,
kutani ndlela ya kurhula avayitivanga.
Ka vona, kuchava Xikwembu asvikona!”
Hasvitiva lesvaku hinkwasvu lesvi Nawu wuhlayaka svona svikongoma lava vativaka Nawu, lesvaku vanhu hinkwavu vapfaliwa milomo, ni lesvaku misava hinkwayu yiyisiwa kuthethisiweni mahlweni ka Xikwembu. 
Hikuva aku na munhu ni mun'we lweyi angatahlayiwa lweyi alulameke mahlweni ka xona hi mhaka ya lesvi angayendla hi kulerisa ka Nawu; ntiyiso wakona hi lesvaku Nawu wukomba laha kujoha kunga kona.
Kambe svosvi ndlela leyi Xikwembu xiyendlaka ha yona lesvaku vanhu vava lavalulameke, yipfuleteliwile, na yingali yotshemba sva Nawu; vumboni bza wona bzi kona matsalweni ya Nawu ni Vaprofeta: 
Hi lesvaku Xikwembu xiyendla vanhu vava lavolulama hi kupfumela ka vona ka Yesu Kriste; xiyendla lesvi ka hinkwavu lavapfumelaka, hikuva aku na kuhambana: 
Vanhu hinkwavu vajohile, hi kolaho kukwetsima loku avanyikiwile hi Xikwembu, vakupfumala.
4Kambe vahlayiwa lavalulameke hi timpsalu ta Xikwembu, hi kunyikiwa, ha Yesu Kriste lweyi avaponiseke. 
Xikwembu ximuvekile lesvaku hi kufa ka yena, vanhu va rivaleliwa svijoho, loko vapfumela ka yena; xiyendlele kukomba hilaha xiyendlaka vanhu vava lavalulameke hakona, hikuva axirivalele vanhu kujoha ka vona ka khale, minkameni ya kutsetselela ka xona; 
asvili lesvaku xikomba kululama ka xona minkameni ya svosvi, xiva Xikwembu lexilulameke, xikan'we ni kuva Xikwembu lexiyendlaka munhu kuva lweyi alulameke loko apfumela ka Yesu.
Loko svilitano, kutikulisa kungava kwihi ke? Kudlayiwile! Hi mhaka yihi ke? Hi mhaka ya mintirho leyiyendliweke xana? Ihim! Kudlayiwile hi mhaka ya kupfumela.
Hikuva hivonile lesvaku munhu ahlayiwa lweyi alulameke hi kupfumela, kungali hi kuyendla lesvitsemiweke hi Nawu.
Xana Xikwembu i xa Vayuda ntsena ke? Xana vamatiko vona, ahi xa vona ke? Ina, na vona vamatiko i xa vona, 
lesvi kunene Xikwembu xinga xin'we; xitayendla va kuyimba vava lavalulameke hi mhaka ya kupfumela, na vona lavokala vangayimbanga hi mhaka leyi ya kupfumela.
Loko svilitano, xana hidlaya Nawu hi mhaka ya kupfumela ke? Nikutsongo! Kambe hitiyisa Nawu.
VA LE ROMA 4
1Loko svilitano, xana hingahlaya lesvaku Abrahamu, yena lweyi rixaka ra hina rihumaka ka yena, akume yini ke? 
2Loko Abrahamu ahlayiwile lweyi alulameke hikolaho ka mintirho ya yena, a ni sva kutidzunisa ha svona; kambe kungali mahlweni ka Xikwembu. 
3 Hikuva Tsalwa rili yini ke? Rili: “Abrahamu apfumelile ka Xikwembu, kutani ximuhlayile lweyi alulameke hikolaho ka svona.” 
4Ka lweyi atirhaka, lesvi akumaka svona i hakelo ya ntirho wa yena; asvihlayiwi lesvaku i nyiko. 
5Kasi munhu lweyi angatirhiki, kambe atshemba Xikwembu lexihundzulaka mubihi ava lweyi alulameke, ahlayiwa lweyi alulameke hikolaho ka kupfumela ka yena.
6Hi svolesvi Davhida na yena angapimisa svona, loko ahlayile ta kukateka ka munhu lweyi Xikwembu ximuhlayaka lweyi alulameke, kungali hikolaho ka mintirho ya yena; 
7 ate:“Kukatekile lavarivaleliweke svijoho sva vona,lava svijoho sva vona svifunengetiweke,
8kukatekile munhu lweyi Hosi yingamuhlayeliki kujoha ka yena.”
9Loko svilitano, xana kukateka loku i ka lavoyimba ntsena, kumbe ni lavangayimbangiki i ka vona ke? Hikuva hahakuvula lesvaku Abrahamu ahlayiwile lweyi alulameke hikolaho ka kupfumela ka yena.
 10Xana ahlayiwile rini? Xana hi loko se ayimbile, kumbe hi loko angasiyimba ke? 
11 Aangasiyimba, ayimbisiwile ndzhaku. Kutani anyikiwile kuyimba wuli mfungu wotiyisa kululama loku akukumeke hi kupfumela, loko angasiyimba. Asvili lesvaku Abrahamu atava tatana moyeni wa hinkwavu lavapfumelaka, kutani vahlayiwa lavalulameke hambi loko vangayimbanga. 
12Nasvona i tatana ka lava vayimbeke, kungali ntsena hi lesvi vangayimba, kambe hi lesvi vafambaka ndleleni ya kupfumela, leyi tatana wa hina Abrahamu angafamba hi yona, ni loko angasiyimba.
13  Akungali hi mhaka ya kuyingisa Nawu, loko Abrahamu ni vatukulu va yena vatshembisiwile lesvaku misava yitava rifuwo ra vona, kambe akuli hikolaho ka kululama lokunyikiwaka hi mhaka ya kupfumela.
 14Hikuva loko rifuwo rinyikiwa ntsena lavanamarhelaka Nawu, kupfumela akahali nchumu, na xona xitshembiso axahapfuni nchumu; 
 15hikuva nawu wuvanga vukarhi, kambe laha nawu wukalaka wungali kona, aku na kuwutlula.
16  Kupfumela i mhaka leyilavekaka, lesvaku hinkwasvu sviva lesvitirhiwaka hi timpsalu ta Xikwembu, ni kuyendlela lesvaku xitshembiso xiva lexitiyeke ka vatukulu hinkwavu va Abrahamu, kungali ntsena ka lava vanamarhelaka Nawu, kambe ni ka lava vanamarhelaka kupfumela loku aali nakona; hi yena lweyi anga tatana wa hina hinkwerhu, 
17hilaha svitsaliweke hakona, loko vaku: “Nikuyendlile tatana wa matiko lawa manyingi.” Abrahamu i tatana wa hina mahlweni ka Xikwembu lexi angapfumela ka xona, xinga Xikwembu lexipfuxaka lavangafa, lexiyendlaka lesvaku svilo lesvingaliki kona svitshuka sviva kona. 
18Abrahamu avile ni kutshemba, ava alangutela laha kungalangutelekiki, kutani ahundzuka tatana wa matiko lawa manyingi, hi kuya hi Matsalwa lawa mange: “Vatukulu va wena vatayengetelanisa xisvosvo.” 
19 Angatlhelelanga ndzhaku hi tlhelo ra kupfumela, loko ativona na ahlakele miri tani hi mufi (hikuva malembe ya yena amali kusuhi ni dzana) ni loko avona nsati wa yena Sara lesvaku ahundzeliwe hi nkama. 
20Angakanakananga hi tlhelo ra xitshembiso xa Xikwembu, ni kupfumela ka yena akuhelanga; kambe akumile matimba hi mhaka ya kupfumela, kutani adzunisa Xikwembu.
 21Akholwile svinene lesvaku Xikwembu xi ni matimba kuyendla lesvi xingatshembisa kuyendla svona;
 22hikolaho ka mhaka leyi, ahlayiwile lweyi alulameke hi kupfumela loku.
23Marito lawa mange: “Ahlayiwile hi kupfumela loku”, amatsaliwanga na makongoma yena ntsena,
 24kambe makongoma na hina; hitahlayiwa svosvo na hina, hi mhaka ya lesvi hipfumelaka ka yena Lweyi apfuxeke Yesu Hosi ya hina xikarhi ka vafi. 
 25 Hi yena Yesu lweyi anganyiketiwa lesvaku adlayiwa hikolaho ka milandzu ya hina, atlhela apfuxiwa kufeni lesvaku hi ta tshunxiwa ka yona.
VA LE ROMA 5
Loko svilitano, lesvi hingayendliwa lavalulameke hi mhaka ya kupfumela, hi ni kurhula ka Xikwembu, hi Hosi ya hina Yesu Kriste; 
2nasvona hi kupfumela, hikotile kukuma ha yena timpsalu leti hiyimeke ka tona svosvi, kutani hitikulisa kulanguteleni ka hina ka kuyaveliwa kukwetsima ka Xikwembu. 
3Kungali svosvo ntsena, kambe hitikulisa ni le kuxanisekeni ka hina, hi kutiva lesvaku kuxaniseka kupsala kutiyisela, 
4kutiyisela kupsala kuhlula miringo, ni kuhlula miringo kupsala kulangutela; 
5kutani kulangutela akuhikhomisi tingana, hikuva Xikwembu xichelile rirhandzu ra xona timbilwini ta hina hi Moya Lowokwetsima lowu hinyikiweke wona.
6Loko hahali ni gome, Kriste afele lavohomboloka, hi nkama lowuvekiweke hi Xikwembu.
 7Svingakarhata ka munhu kufela munhu mun'wana lweyi alulameke; kumbexana mun'wana aatatiyisa mbilu afela munhu lwenene. 
 8Kambe Xikwembu xikombisa rivaleni rirhandzu ra xona ka hina, hi lesvi Kriste angahifela loko hahali vajohi. 
 9Loko svilitano, lesvi hingayendliwa lavalulameke svosvi, hi mhaka ya rifu ra yena, ngopfungopfu hitaponisiwa ha yena ka mahlundzu ya Xikwembu. 
 10Loko hahali valala ka Xikwembu, hiyendliwile lavavuyelelaneke na xona hi kufa ka N'wana wa xona; kutani, lesvi hingavuyelelana na xona, ngopfungopfu hitaponisiwa hi mhaka ya vutomi bza Kriste. 
 11Kungali svosvo ntsena, kambe hatitlakusa ka Xikwembu ha Hosi ya hina Yesu Kriste, lweyi svosvi hiyamukeleke kuvuyelelana loku ha yena.
12  Kutani-ke, kufana ni lesvi kujoha kungheneke misaveni hi munhu ali mun'we, na rona rifu ringhenile hikolaho ka kujoha, hi mukhuva wolowo rifu ritlulele vanhu hinkwavu, hikuva hinkwavu vajohile. 
13Kujoha akuli kona misaveni kukondza kufika Nawu, hambilesvi kujoha kungavuliwiki lesvaku i kujoha, loko kungasiva ni Nawu. 
14hambi svilitano, rifu rive kona kusukela ka Adamu kuyafika ka Moxe, rifumile ni lavavokala vangajohanga hi kutlula svileriso sva Xikwembu kukota Adamu. Kutani Adamu aafanisa munhu lweyi aahali ndleleni.
15Kambe ntirho wa timpsalu lowutirhiweke hi Xikwembu awupimanisiwi ni nandzu lowungayendliwa hi Adamu; hikuva, loko nandzu wa munhu mun'we ntsena wudlayisile vanhu lavanyingi, timpsalu ta Xikwembu ni nyiko ya timpsalu leyiteke hi munhu mun'we ntsena anga Yesu Kriste, svitlulisile ngopfungopfu hi kutala ka vanhu lavanyingi. 
16Ku ni kuhambana xikarhi ka nyiko ya Xikwembu ni lesvivangiweke hi kujoha ka munhu mun'we lweyi; hikuva kuthethisa loku kuyendliweke hikolaho ka nandzu wun'we, kutisile kubiwa, kasi ntirho wa timpsalu lowuyendliweke ni loko milandzu yili leyinyingi, wutisile kutshunxiwa.
17Rifu rifumile hi mhaka ya nandzu wa munhu mun'we ntsena; hi ndlela yoleyo, lava vayamukelaka ntalu wa timpsalu ni nkateko wa kuyendliwa lavalulameke, vatatlulisa ngopfungopfu hi kufuma vuton'wini, hi mhaka ya munhu mun'we anga Yesu Kriste.
18Kutani-ke, kufana ni lesvi nandzu wun'we wudlayiseke vanhu hinkwavu lesvaku vabiwa, na wona ntirho wun'we wolulama wuyendla lesvaku vanhu hinkwavu vatshunxiwa, vakuma vutomi. 
19Nasvona, kufana ni lesvi lavanyingi vahundzuliweke vajohi hikolaho ka munhu mun'we lweyi akalaka angayingisanga, hi mukhuva wolowo, hi kuyingisa ka munhu mun'we, vanhu lavanyingi vatahundzuliwa vava lavalulameke.
20Nawu wunghenile lesvaku vubihi bziyandza; kambe laha kujoha kutaleke kona, ntalu wa timpsalu wuvile kona hi kutlulisa; 
21asvili lesvaku, kukotisa lesvi kujoha kufumeke hi rifu, timpsalu na tona titafumisa xisvosvo hi kululama loku kuyisaka vuton'wini lebzingaheliki, ha Yesu Kriste Hosi ya hina.
VA LE ROMA 6
1Loko svilitano, xana hitakuyini? Xana hitaya mahlweni hijoha lesvaku timpsalu titala ke? 
2Nikutsongo! Hina hifeke hi tlhelo ra kujoha, xana hingahahanyela yini kujoheni ke? 
3Xana amisvitivi lesvaku hina hinkwerhu lavakhuvuliweke ka Yesu Kriste, hikhuvuleliwe kufeni ka yena ke? 
4 Loko svilitano, hikhuvuleliwa kufa ka yena, hilahliwile na yena, lesvaku kukotisa lesvi Kriste apfuxiweke xikarhi ka vafi, hi matimba ya kukwetsima ya Tatana, na hina hitahanya hi ndlela leyimpsha.
5Hikuva loko hihlanganisiwile na yena hi kufa hi rifu lerifanaka ni ra yena, nakona hitava tano loko hipfuka kufeni hi kupfuka loku kufanaka ni kupfuka ka yena.
 6Lesvi hisvitivaka hi lesvaku munhu wa hina wa khale avambiwile na Kriste xihambanwini lesvaku matimba ya munhu lweyi wa kujoha mahelisiwa, ni lesvaku hitakala hingahavi svitirhi sva kujoha.
 7Hikuva munhu lweyi afeke atshunxiwile matimbeni ya kujoha. 
 8Loko hifile na Kriste, hipfumela lesvaku hitahanya na yena; 
9nasvona hitiva lesvaku, lesvi Kriste apfukeke xikarhi ka vafi, angakala angahafi kambe, ni rifu arahali na matimba henhla ka yena. 
10Kufa ka yena akuli kufa hi tlhelo ra kujoha, kan'we sviva svihelile; kutani vutomi lebzi ahanyaka bzona svosvi ahanyela Xikwembu.
 11Hi mukhuva wolowo, na n'wina tivoneni na mili lavafeke hi tlhelo ra kujoha, kutani na mili lavahanyelaka Xikwembu ha Yesu Kriste.
12Loko svilitano, kujoha kungahatshuki kufuma mirini wa n'wina lowufaka, lesvaku mingahayi hi kunavela ka wona; 
13mingahanyiketeni svirho sva n'wina kujoheni, mingahasvitirhiseni kuyendla lesvohomboloka; kambe tinyiketeni ka Xikwembu tani hi vanhu lavahanyaka, lavahumeke xikarhi ka vafi. Kutani minyiketa svirho sva n'wina ka Xikwembu, misvitirhisa kuyendla lesvolulama.
14Kujoha kungahamifumi, hikuva amili hansi ka Nawu, kambe svosvi mi le hansi ka timpsalu.
15Kutani-ke? Xana hitajoha, hi lesvi hingaliki hansi ka Nawu, kambe hinga hansi ka timpsalu ke? Nikutsongo! 
16Xana amisvitivi lesvaku, loko mitinyiketa kutirhela mun'wana ni kumuyingisa, misvikarawa sva lweyi mimuyingisaka ke? Hambisvitirhi sva kujoha loku kuyisaka kufeni, hambi svikarawa svakuyingisa loku kuyisaka kululameni. 
17Kambe akukhensiwe Xikwembu, hikuva n'wina lava va khale amili svikarawa sva kujoha, svosvi miyingisile hi mbilu hinkwayu ntiyiso wa jondzo leyi miyikumeke. 
18Kutani mitshunxiwile kujoheni, miva mihundzuka svitirhi sva kululama. 
19Nitirhisa mavulavulela ya vanhu, hikuva, hi ntumbuluku, mi vanhu lavanga ni gome. Kufana ni lesvi khale aminyiketile svirho sva n'wina kuva svitirhi sva chaka ni sva kuhomboloka, lesvaku miyendla lesvohomboloka ha svona, svosvi nyiketani svirho sva n'wina kuva svitirhi sva kululama, lesvaku miyendla lesvitengeke ha svona.
20Hikuva loko mahali svitirhi sva kujoha, amitshunxiwile hi tlhelo ra kululama. 
21Xana amitshovela yini minkameni yoleyo, hi kuyendla svilo lesvi svosvi svimikhomisaka tingana, ke? Hikuva makumu ya svona i rifu. 
22Kambe svosvi, mitshunxiwile kujoheni, mihundzukile vatirhi va Xikwembu, kutani mihandzu leyi miyitshovelaka svosvi yimiyisa kutengeni; kuheteleleni, mitakuma vutomi lebzingaheliki. 
23Hikuva hakelo ra xijoho i rifu, kambe nyiko leyinyikiwaka ntsena, leyihumaka ka Xikwembu, i vutomi lebzingaheliki, ha Yesu Kriste Hosi ya hina.
VA LE ROMA 7
1Xana amisvitivi, vamakwerhu (nivulavula ni lavativaka nawu), lesvaku nawu wufuma munhu hi nkama lowu ahanyaka ke?
 2Svifana ni wansati lweyi atekiweke: Abohekile ka nuna wa yena hi nawu, loko nuna ahahanya; kambe loko nuna afile, wansati lweyi atshunxiwile nawini lowu awumuboha ka nuna wa yena. 
 3Hikolaho, loko atekana ni wanuna mun'wana, kasi nuna wa yena wahahanya, atahlayiwa muwosvi; kambe loko nuna wa yena afile, atshunxekile nawini; svihlaya lesvaku loko atekana ni wanuna mun'wana, angakala angavuliwi muwosvi.
4Svivulaka lesvi vamakwerhu: Na n'wina mifile hi tlhelo ra Nawu, hikuva miyendla miri wun'we na Kriste; svihlaya lesvaku miva mun'wana, anga yena lweyi apfuxiweke xikarhi ka vafi lesvaku hiveka mihandzu leyitsakisaka Xikwembu. 
5Hikuva, loko hahahanyela sva ntumbuluku wa hina, kunavela lokunga ni kujoha, loku akupfuxiwa hi mhaka ya Nawu, akutirha ka svirho sva hina, kutani mihandzu yakona akuli kufa.
6Kambe svosvi hitshunxiwile Nawini, lesvi hingafa hi tlhelo ra lesvi ahibohiwile hi svona khale; hi kolaho ke, hitirhela Xikwembu hi ndlela leyimpsha ya Moya, kungali hi leyi ya khale ya lesvitsaliweke Nawini.
7  Loko svilitano, ahitavula yini ke? Xana Nawu i kujoha ke? Nikutsongo! Hambi svilitano, aningatativa lesvi kujoha kunga xisvona, loko Nawu awungavanga kona; hikuva aningatativa lesvi kunavela lokobiha kunga xisvona, loko Nawu awungahlayanga wuku: “Ungatshuki unavela!” 
8Kambe kujoha kukumile ndlela hi mhaka ya xileriso, kutani kupfuxile kunavela ka tinxakaxaka ndzeni ka mina; hikuva handle ka Nawu, kujoha kufile.
9Khale, anili lweyi ahanyaka na angali hansi ka Nawu; kambe hi kuta ka xileriso, kujoha kupfuka kuhanya, kutani mina nifa. 
10Kukumeka lesvaku xileriso lexi axili xonihanyisa, xihundzukile xonilovisa.
 11 Hikuva kujoha kukumile ndlela hi mhaka ya xileriso, kutani kunikanganyisile, ni kunidlaya hikolaho ka xileriso lexi.
12Hikolaho-ke, nawu hi woxe wuhlawulekile, na xona xileriso xihlawulekile, xilulamile, hi lexinene.
13Loko svilitano, xana xilo lexinene, hi xona lexinganivangela rifu ke? Nikutsongo! Kambe i kujoha, lesvaku kujoha loku kutikomba lesvi kunga svona; kutani kunivangele rifu hi kutirhisa xilo lexinene; asvili lesvaku, hi mhaka ya xileriso, kujoha kukombisisa svinene kubiha kakona.
14Hasvitiva lesvaku Nawu i wa Moya; kasi mina, ni munhu wa miri ntsena, nixavisiwile kuva xikarawa xa kujoha. 
15Mhaka hi lesvaku mina n'winyi anitwisisi lesvi nisviyendlaka, hikuva aniyendli lesvi ninavelaka kusviyendla, kambe niyendla lesvi nisvivengaka. 
16Svosvi-ke, loko niyendla lesvi ninganaveliki kusviyendla, nitwanana ni Nawu lesvaku wululamile. 
17Hikolaho-ke angahali mina lweyi avangaka svona, kambe i kujoha loku kuyakeke ka mina. 
18Hikuva nasvitiva lesvaku lesvinene asviyakanga ka mina, hi lesvaku mirini wa mina avunene abziyakanga; hilesvo-ke kunavela kuyendla lesvolulama ku kona ka mina; kambe kusviyendla aku kona. 
19Hikuva lesvinene lesvi ninavelaka kusviyendla, anisviyendli, kambe lesvobiha lesvi ninganaveliki kusviyendla, nasviyendla.
 20Svikomba lesvaku loko niyendla lesvi ninganaveliki kusviyendla, angahali mina hi nexe lweyi asviyendlaka, kambe i kujoha loku kuyakeke ka mina.
 21Hikolaho, nikuma lesvi ka mina: Loko ninavela kuyendla lesvolulama, lesvobiha nasvona sviko na ka mina. 
 22Moyeni wa mina nitsakela Nawu wa Xikwembu; 
 23kambe ka svirho sva mina nikuma nawu wun'wana, lowulwaka ni nawu lowu wufambisaka miyanakanyu ya mina; wuniyendla mubohiwa nawini wa kujoha lowufumaka svirho sva mina. 
 24Yo! Mina munhu wa khombo lerikulu! I mani lweyi angatanitshunxa mirini lowu wuniyisaka kufeni xana? 
 25Akukhensiwe Xikwembu ha Yesu Kriste, Hosi ya hina!Kuhetisela mhakeni leyi, ningaku: Mina, hi miyanakanyu ya mina, hambi nitirhela Nawu wa Xikwembu, hi miri wa mina nitirhela nawu wa kujoha.
VA LE ROMA 8
1Kutani svosvi akahali na kuyavanyisiwa ka lava vanga ka Kriste Yesu.
 2Hikuva Nawu wa Moya lowunyikaka vutomi ha Yesu Kriste, wunitshunxile ka nawu wa kujoha ni wa rifu. 
 3Lesvi Nawu wuhlulekeke kusviyendla, hi mhaka ya gome mirini wa laha misaveni, Xikwembu xisvikotile: Xiyavanyisile kujoha mirini hi kurhumela N'wana wa xona hi yexe, na ali ni miri lowufanaka ni miri wa hina wofumiwa hi kujoha, lesvaku atakota kuyavanyisa xijoho mirini. 
 4Xikwembu xiyendlile lesvi, lesvaku hina hihanyaka kungali hi kulandza sva miri kambe hi kulandza sva Moya, hikota kuyingisa hi kuhetiseka svileriso lesvolulama sva Nawu.
5Hikuva lavahanyaka hi kuyingisa miri, va ni miyanakanyu leyifumiwaka hi sva miri lowu; kambe lavahanyaka hi kuyingisa Moya, va ni miyanakanyu leyifumiwaka hi sva Moya.
 6Kunavela sva miri i rifu, kambe kunavela sva Moya i vutomi ni kurhula. 
 7Hikolaho, kunavela lokufumiwaka hi miri kulwa ni Xikwembu, hikuva akulandzi Nawu wa Xikwembu; nasvona kungakala kungasvikoti. 
 8Hi ndlela leyo, lavafumiwaka hi miri, vangakala vangatsakisi Xikwembu.
9Kasi loko mili n'wina, amifumiwi hi miri, kambe mifumiwa hi Moya, loko hakunene Moya wa Xikwembu wuyakile ka n'wina. Loko munhu angali na Moya wa Kriste, ahi munhu wa yena. 
10Loko Kriste ali ka n'wina, hambi loko miri wa n'wina wufile hi mhaka ya xijoho, Moya wa hanya ka n'wina hi mhaka ya lesvi mingayendliwa lavalulameke hi Xikwembu. 
11 Kutani loko Moya wa Xikwembu lexingapfuxa Yesu xikarhi ka vafi wuyakile ka n'wina, yena lweyi apfuxeke Kriste xikarhi ka vafi, atahanyisa miri wa n'wina lowufaka, hi Moya wa yena lowuyakeke ka n'wina.
12Hikolaho, vamakwerhu, haboheka akuva hingahanyi hi kuyingisa miri. 
13Loko mihanya hi kuyingisa miri wa n'wina, mitafa; kambe loko midlaya mikhuva leyobiha ya miri hi matimba ya Moya, mitahanya. 
14Vanhu hinkwavu lavafambisiwaka hi Moya wa Xikwembu i vana va Xikwembu. 
15Hikuva Moya lowu minganyikiwa wona, awumiyendli svikarawa ni kutlhela wumivangela kuchava, kambe miyamukele moya lowu wumiyendlaka vana; lowu hihuwelelaka ha wona hiku: “Aba, Tatana!” 
16Moya, lowu wuyima ni mimoya ya hina kutiyisa lesvaku hi vana va Xikwembu. 
17Loko hili vana, svivula lesvaku hi vinyi va ndzhaka ya Xikwembu, nivaji va ndzhaka svin'we na Kriste; lesvi kunene hixanisekaka na yena, svivula lesvaku hitakwetsimisiwa na yena.
18Hikolaho-ke, nitshemba lesvaku kuxaniseka ka nkama wa svosvi akufaneli kuringanisiwa ni kukwetsima loku hingatakombiwa kona. 
19Hikuva svivumbiwa hinkwasvu svilangutela, hi kunavela lokukulu, lesvaku Xikwembu xikombisa rivaleni vana va xona.
 20 Lesvivumbiweke svinyiketiwe ka sva hava, kungali hi kurhandza ka svona, kambe hi kurhandza ka Lweyi asvinyiketeke. 
 21Kambe kulangutela ku kona ka lesvaku svivumbiwa svosvo svitatshusiwa na svona vukaraweni bza lesvobola, sviyisiwa kutshunxekeni lokokwetsima lokunga ka vana va Xikwembu. 
 22Hikuva hitiva lesvaku, kutafika namuntlha, svivumbiwa hinkwasvu svakonya hi kuvaviseka loku kufanaka ni kuvaviseka ka kuveleka. 
 23 Akukonyi svivumbiwa ntsena, kambe na hina hingayamukela mihandzu yorhanga ya Moya Lowokwetsima, hakonya ndzeni ka hina, na hili karhi hilangutela kuyendliwa vana, kunga kuponisiwa ka miri wa hina. 
 24Hi ponisiwile nahili ni kulangutela loku; kasi lesvilanguteliwaka, loko svivonaka, asvahalanguteliwi. Xana munhu angalangutela lesvi asvivonaka ke?
 25Kambe loko hilangutela lesvi hingasvivoniki, hisvilangutela hi kutiyisela.
26Hi mukhuva wolowo Moya na wona wahipfuna gomeni ra hina; hikuva ahitivi lesvi hinga svikombelaka ni ndlela leyi hifanelaka kukhongela ha yona, kambe Moya, wona ha woxe, wukhongela Xikwembu matshan'wini ya hina, loko hina hikonya kunene hingahumesi marito. 
27Kutani Xikwembu lexikambaka timbilu, xitiva lesvi Moya wusvilavaka; xitiva lesvaku Moya wufanela kukhongelela vahlawuliwa va xona.
28Nakona hitiva lesvaku, svilo hinkwasvu svihlengela kun'we kutiyisa, lesvinene ka lava vaxirhandzaka, vanga lava xivavitaneke, hi kuya hi sviboho sva makungu ya xona. 
29Hikuva lava xivativeke kahali kusunguleni, xilulamisile kahali khale lesvaku vatavonaka na vali lavafanaka ni N'wana wa xona, ni lesvaku ava yena wa mativula xikarhi ka vamakwavu lavanyingi. 
30Kutani lava xingalulamisa ta vona khale, xitlhele xivavitana; ni lava xivavitaneke, xitlhele xivayendla vava lavalulameke; ni lava xingavayendla lavalulameke, xitlhele xivakwetsimisa.
31Loko svilitano, xana hingahavula yini timhakeni toleto ke? Loko Xikwembu xiyima na hina, i mani lweyi angalwaka na hina xana ke? 
32Xona, lexingatsetselelangiki N'wana wa xona wa xiviri kambe ximunyiketa hikolaho ka hina hinkwerhu, xana xingatsandzekisa kuyini kuhinyika svilo hinkwasvu mahala ke, kasi xihinyikile ni N'wana wa xona?
33I mani lweyi angamangalelaka lava Xikwembu xivahlawuleke xana? Xikwembu hi xona lexi xivanyikaka kululama. I mani lweyi angavavekaka nandzu xana? 
34Yesu Kriste lweyi afeke, kumbe hingaku, yena lweyi apfuxiweke kufeni, anga yena lweyi atshameke vokweni ra xinene ra Xikwembu, kutani hi yena lweyi ahikhongelelaka.
35I mani lweyi angatahihambanisa ni rirhandzu ra Kriste? Xana mangava maxangu, kumbe nhlomulu, kumbe kuxanisiwa, kumbe ndlala, kumbe vusveti, kumbe makhombo, kumbe matlhari ke? 
36 Kukotisa lesvitsaliweke vaku:“Siku hinkwaru hadlayiwa hikolaho ka wena,hifanisiwa ni tinyempfu letiyaka kutlhaviweni.”
37Kambe, ka svosvo hinkwasvu, hihlula hiva hihlulisisa hikolaho ka yena lweyi angahirhandza. 
38Hikuva nakholwisisa lesvaku, hambi ringava rifu kumbe vutomi, hambi tingava tintsumi kumbe matimba ya madimoni, hambi svingava lesvinga kona svosvi, kumbe lesvingatata, hambi yingava mimoya ya matimba 
39leyinga henhla mpfhukeni kumbe leyinga hansi ka misava, hambi xingava xivumbiwa xihi ni xihi, nili: Axi kona lexingatakota kuhihambanisa ni rirhandzu ra Xikwembu leri ringa kona ka Kriste Yesu, Hosi ya hina.
VA LE ROMA 9
1Nivula ntiyiso, ni wa Kriste, anihembi; ni ripfalu ra mina, hi kupfuniwa hi Moya Lowokwetsima, ritiyisa svona: 
2Hi lesvaku ni ni kuvaviseka lokukulu mbilwini ni vusiwana lebzingaheliki, hikolaho ka vamakwerhu. 
3Hikuva anitanavela, mina hi xiviri xa mina, kuva lweyi acukumetiwaka, nihambanisiwa na Kriste hikolaho ka vona lava vanga va rixaka ra ka hina hi kuvelekiwa.
 4Nivula Vaisrayele, vona lava vangayendliwa vana va Xikwembu, vanyikiweke kukwetsima ka xona, ni mintwananu, ni Nawu, ni vukhongeli bza xiviri, ni svitshembiso.
5Vakokwana va hina i va vona; na yena Kriste ahuma rixakeni ra vona, hi tlhelo ra kuvelekiwa. Xikwembu lexinga henhla ka svilo hinkwasvu, axivongiwe hilaha kungaheliki. Amen!
6Asvivuli lesvaku rito ra Xikwembu ritsandzekile. Hikuva ahi hinkwavu lavahumaka ka Israyele lavanga Vaisrayele va xiviri; 
7 na svona, ahi hinkwavu va rixaka ra Abrahamu lavangavuliwaka lesvaku i vana va yena va xiviri, hikuva Xikwembu xite: “Lava vahumaka ka Izaki hi vona lavangatavuliwa va rixaka ra wena.” 
8Svihlaya lesvaku ahi vona lavanga vana hi tlhelo ra sva ntumbuluku, lavanga vana va Xikwembu; kambe vana lavangavelekiwa hikolaho ka xitshembiso xa xona, hivona lavahlayiwaka lesvaku i va rixaka ra xiviri. 
9 Hikuva rito ra xitshembiso hi leri ringe: “Nitavuya hi nkama lowuvekiweke, kutani Sara atava ni n'wana wamufana.” 
10Ahi svosvo ntsena, kambe Rabeka na yena, avelekile vana hi nuna mun'we ntsena, tatana wa hina Izaki. 
11Kutani loko vana lava vangasivelekiwa, ni loko vangasiyendla xosaseka kumbe xobiha, Rabeka abzeliwile lesvaku: “Lweyi nkulu atatirhela lweyi ntsongo.” 
12 Akuli kuyendlela lesvaku makungu ya Xikwembu ya kutihlawulela lweyi ximulavaka, mayisiwa mahlweni, kungali hi kuvona mintirho ya munhu, kambe hikolaho ka kuvitana ka Xikwembu. 
13 Svafana ni lesvitsaliweke vaku:“Nirhandzile Yakobe, kambe nivengile Esawu.”
14Loko svilitano, xana hitakuyini ke? Xana Xikwembu xitirha hi kuhomboloka ke? Nikutsongo! 
15Hikuva xibzela Moxe xiku:“Nitatsetselela lweyi nirhandzaka kumutsetselela;lweyi nirhandzaka kumutwela vusiwana, nitamutwela vusiwana.”
16Hikolaho-ke, ahi mhaka leyihumaka kurhandzeni ka munhu kumbe kutikarhateni ka yena, kambe yihuma ka Xikwembu, xinga xona xitsetselelaka. 
17Hikuva tsalwa ribzela Faro riku: “Loko nikukulisa, aniyendlela kukomba matimba ya mina hi wena, ni lesvaku vito ra mina ritwalisiwa misaveni hinkwayu.” 
18Loko svilitano ke, Xikwembu xitsetselela lweyi xirhandzaka kumutsetselela; kutani xinonon'hwisa lweyi xirhandzaka kumunonon'hwisa.
19Loko svilitano, utaku ka mina: “Xana xahavilela ha yini? Hikuva i mani lweyi angayalaka lesvi xona xisvirhandzaka?” 
20 Kasi u mani, wena munhu, kukanetana ni Xikwembu? Xana lexivumbiwaka xingahundzuka xivutisa muvumbi wa xona xiku: “Univumbisele yini xilesvi” ke? 
21Hi tlhelo rin'wana, xana muvumbi anga na wona matimba henhla ka vumba ra yena, akuva hi vumba ro ra rin'we, avumba xibza xin'we xa risima ni xin'wana xosoleka ke? 
22Kambe, hingakuyini ka svona, loko Xikwembu lexi axinavela kukomba kukariha ka xona ni kuyendla lesvaku ntamu wa xona wutiviwa, xivile ni mbilu leyoleha ngopfu, xilehisela svibza lesvi asvivumbeliwile kukarhateliwa ni kudlayeteliwa, xana? 
23Kumbe, kuyini ka svona, loko xiyendlele kutivisa vukulu bza kukwetsima ka xona, henhla ka svibza lesvi asvivumbeliwile kutsetseleliwa, svinga svibza lesvi xisvilungiseke kahali kusunguleni lesvaku svitanyikiwa kukwetsima ka xona, ke? 
24Svibza lesvi, hi hina lava xihivitaneke, hina hihumaka kungali xikarhi ka Vayuda ntsena, kambe ni le xikarhi ka vamatiko. 
25 Xihlayise svosvo bukwini ya Hozeya, loko xiku:“Lava avangali vanhu va mina,nitavavula vanhu va mina;ni wansati lweyi aangarhandziwi,nitamuvula murhandziwa.
26  Kutani lava vangativisiwa lesvaku:‘Ami vanhu va mina’,kona kolaho vatahlayiwa vana va Xikwembu lexihanyaka.”
27Na yena Ezaya wahuwelela hi ta Israyele, aku:“Hambi loko ntsengo wa Vaisrayele wukotisa sava ra lwandle,kutaponisiwa lava vasaleke ntsena;
28hikuva Hosi yitahetisa mhaka ya yona misaveni,yiyitsema hi kuhantlisa.”
29Svifana ni lesvi Ezaya angarhanga asvivula, loko aku:“Loko Hosi ya matimba hinkwawu ayingahisiyelanga vatukulu,ahitava hihundzukile hifana na Sodoma,ahitava hiringanisiwile na Gomora.”
30Hitakuyini ke? Hitaku: Vamatiko lava avangalandzi nawu wa kululama, vakume kululama koloko, hi mhaka ya kupfumela; 
31Kasi Vaisrayele lava avalava kululama loku kukumiwaka hi kuyingisa Nawu, avasvikotanga kuhetisisa Nawu lowu. 
32Hikolaho ka yini ke? Hikuva kulaveni ka vona, avangali na kupfumela, kambe avatshemba mintirho ya vona; vawele henhla ka ribze leriwisaka vanhu, 
33 hilaha kutsaliweke hakona vaku:“Vona, niveka Siyoni ribze leri khunguvanyisaka vanhu,ni ribze leriwisaka; kambe lweyi apfumelaka ka yena lweyi anga ribze leri,angakala angakhomiwi hi tingana.”
VA LE ROMA 10
1Vamakwerhu, kunavela ka mbilu ya mina ni xikhongelo lexi nikhongelelaka Vaisrayele ha xona ka Xikwembu, hi lesvaku vaponisiwa. 
2Ningava mboni ya vona lesvaku vahisekela Xikwembu, kambe vahiseka na vangali na vutlhari; 
3hikuva lesvi vangativiki kululama loku kunyikiwaka hi Xikwembu, kutani valavaka kululama loku vatiyendlelaka hi voxe, avativeki hansi ka kululama lokunyikiwaka hi Xikwembu.
 4Hikuva makumu ya Nawu i Kriste, akuva mun'wana ni mun'wana lweyi apfumelaka ayendliwa lweyi alulameke.
5  Moxe atsalile lesvaku munhu lweyi alavaka kululama loku kuhumaka Nawini, atahanya hakona. 
6Kambe kululama lokuhumaka kupfumeleni, kuvula lesvi: “Ungatshuki utivutisa lesvaku xana lweyi angatatlhantukela tilweni i mani, hikuva kuvula lesvo i kuxikisa Kriste.” 
7Nasvona ungavutisi lesvaku xana lweyi angataxikela ndhawini ya vafi i mani, hikuva kuvula lesvo i kuhumesa Kriste xikarhi ka lava vafeke. 
8Kasi kululama kuvula lesvi:“Rito ri le kusuhi na wena,ri le non'weni wa wena ni le mbilwini ya wena.”Hi rona rito ra kupfumela leri hirichumayelaka hiku:
9Loko uvula hi nomo wa wena lesvaku Yesu i Hosi, ni loko upfumela mbilwini ya wena lesvaku Xikwembu ximupfuxile xikarhi ka vafi, utaponisiwa. 
10Hikuva munhu apfumela hi mbilu, kutani svosvo svimuyendla ava lweyi alulameke; ativula svijoho sva yena hi nomo, kutani svosvo svimuyendla ava lweyi aponisiwaka. 
11 Tsalwa rite: “Mun'wana ni mun'wana lweyi apfumelaka ka yena, angakala angakhomisiwi tingana.”
 12 Aku na kuhambana xikarhi ka Muyuda ni wamatiko, hikuva hinkwavu va ni Hosi yin'we, leyi minkateko ya yona yitalelaka hinkwavu lava vayikhongelaka. 
 13Hikuva, “mun'wana ni mun'wana lweyi akhongelaka vito ra Hosi, ataponisiwa.”
14Kambe vatakhongelisa kuyini ka lweyi vangasikipfumela ka yena xana? Vatapfumelisa kuyini ka lweyi avangasitwa ta yena ke? Vatasvitwisa kuyini, loko vangali na lweyi avachumayelaka xana? 
15Kutani vatavachumayelisa kuyini, loko vangarhumiwanga ke? Hilaha kutsaliweke hakona vaku:“Ahikutsakisa ka svona kuvona lavataka, vapaluxa Evhangeli!”
16  Kambe ahi hinkwavu lavayamukeleke Evhangeli, hikuva Ezaya ate:“Hosi, xana i mani lweyi akholweke lesvi hibzeliweke svona ke?”
17Hikolaho-ke, kupfumela kuta hi kutwa, ni kutwa kuta hi kubzeliwa rito ra Kriste. 
18Kambe navutisa nili: Xana vangava vangaritwanga ke? Hakunene varitwile, hikuva:“mpfumawulu wa marito ya vona wutwakele misaveni hinkwayu,ni marito ya vona mafikile makun'wini ya misava.”
19  Kambe nitlhela nivutisa: Xana Vaisrayele vangava vangasvitivanga ke? Kurhanga Moxe ahlamula aku: “Nitayendla lesvaku miva ni vukwele ka tiko leringaliki nchumu;nitayendla lesvaku miva ni mahlundzu ka tiko leringaliki na kutwisisa.”
20  Kutani Ezaya atiyisa ni kuyengetelela, aku:“Nikumiwile hi lava avanganilavi,nihumelele ka lava avangavutisi nchumu ha mina.”
21Kambe loko akongoma Vaisrayele, ali:“Masiku hinkwawu nitshambulutile mavoko ya mina,nivitana vanhu lavatiyalisaka, vanga vakaneti ka lavalwaka na mina.”
VA LE ROMA 11
Svosvi navutisa nili: Xana Xikwembu xicukumetile tiko ra xona ke? Nikutsongo! Hikuva na mina ni Muisrayele, wa rixaka ra Abrahamu, wa nyimba ya Benjamini. 
2Xikwembu axicukumetanga tiko ra xona leri xiritiveke ni le kusunguleni. Xana amisvitivi lesvi Tsalwa rihlayaka svona mayelanu na Eliya ke? Avilelile mahlweni ka Xikwembu hikolaho ka Vaisrayele, aku:
3“Hosi, vadlayile vaprofeta va wena, vambundzumuxile tialitari ta wena; kuyosala mina ntsena, kutani valava kunidlaya!” 
4 Kambe Xikwembu ximuhlamulile yini xana? Xite: “Nitihlayisele vavanuna va ntlhanu wa makhulu ni makhulu mambirhi (7 000), lavakalaka vangakhinsamelanga Bahali.” 
5Svahali tano ni namuntlha: Ku ni nsalu wa vanhu va Xikwembu lava xivahlawuleke hi timpsalu. 
6Xilesvo-ke, loko sviya hi timpsalu, asvihumi mintirhweni; hikuva loko kuli hi mintirho, timpsalu tingahundzuka tingahali timpsalu.
7Xana hingahlaya yini ke? Lesvi Vaisrayele avasvilava, avasvikumanga, kambe lavahlawuliweke hi Xikwembu vasvikumile. Lavan'wana vatiyelisiwile, vanono'hwisiwile
 8hilaha kutsaliweke hakona, vaku:“Xikwembu xivanyikile moya wokhudzehela, ni mahlo lamangakotiki kuvona, ni tindleve letingakotiki kutwa,kufikela siku ra namuntlha.”
9  Davhida na yena ate:“Minkhuvu ya vona ayivahundzukele mintlhamu ni vurimba, yiva maphariyeta ni xikhatiso!
10Mahlo ya vona amahundzuke munyama,lesvaku mangahakoti kuvona,ni minhlana ya vona, ayitshame na yigovekile!”
11Niyengeta nivutisa niku: Xana Vaisrayele vatiphariyetile kuwela makumu ke? Nikutsongo! Kambe hikolaho ka kuwa ka vona, akupona kufikela vamatiko, lesvaku Vaisrayele vatava ni vukwele.
 12Kutani lesvi nandzu wa kuwa ka vona wuyendleke lesvaku minkateko yitala misaveni, ni lesvi kutsandzeka ka vona kuyendleke lesvaku minkateko yitalela vamatiko, ngopfungopfu kuvuya ka Vaisrayele hi ntalu, kutatisa minkateko leyikulu!
13Kutani svosvi nivulavula na n'wina vamatiko, nili: Loko nahali mupostola wa vamatiko, nitadzunisa ntirho wa mina 
14lesvaku kumbexana ningayendla va rixaka ra ka mina vava ni kunavela, lesvaku nitaponisa van'wana va vona. 
15Hikuva loko kucukumetiwa ka vona kuyendlile lesvaku misava yivuyelelana ni Xikwembu, kuyamukeliwa ka vona hi Xikwembu kutavula yini, loko kungali kuhanya ka lava avafile, xana?
16Loko lesvorhanga sva tindzoho svihumeseliwile Xikwembu, mbila hinkwayu i ya xona; ni loko rimintsu rinyikiwile Xikwembu, marhavi na wona i ya xona. 
17Kambe lesvi marhavi man'wana maphatluliweke, ni lesvi wena olivhera wa le nhoveni unamarhetiweke matshan'wini ya vona, utlhela uphameliwa nhome ya rimintsu ra olivhera wa le kaya, 
18ungatshuki utikukumuxa, usandza marhavi lawa maphatluliweke; wotikukumuxa mahala, ahi wena lweyi arhwalaka rimintsu, kambe i rimintsu leri rikurhwalaka. 
19Kumbexana utaku: “Marhavi maphatluliwile, lesvaku mina ni namarhetiwa matshan'wini ya wona.” 
20Hi svona; maphatluliwile hikolaho ka kukala kupfumela; kutani wena uyima na utiyile hikolaho ka kupfumela. Ungatshuki utikulisa ha svona, kambe chava! 
21Hikuva loko Xikwembu xingatsetselelanga marhavi ya xiviri, na wena axingakutsetseleli. 
22Hikolaho, lavisisa vunene bza Xikwembu, ni nhonga ya xona; nhonga henhla ka lavaweke, ni vunene henhla ka wena, loko utiyisela vuneneni bza xona; kambe loko ungatiyiseli, na wena utatsemiwa.
23Kambe na vona Vaisrayele, loko vangayi mahlweni hi kuyala kupfumela, vatatlhela vanamarhetiwa ka olivhera hikuva Xikwembu xasvikota kutlhela xivanamarheta.
 24Lesvi wena uphatluliweke ka olivhera wa nhova lowu ungatumbuluka na wuli wa rona, kutani unamarhetiwa, hi mukhuva lowu wungaliki wa ntumbuluku, ka olivhera lewurimeliwaka wa laha kaya, ngopfungopfu marhavi lawa maphatluliweke ya nsinya wa laha kaya, matahantla mamilelana, loko manamarhetiwa ka olivhera lowu wunga ra wona.
25Kutani vamakwerhu, kuyendlela lesvaku mingatitshuka mititiva ngopfu, nilava lesvaku mitiva xihundla lexi: Hi lesvaku, hi tlhelo rin'wana, Vaisrayele vanonon'hwisiwile, kukondza vamatiko vanghena hinkwavu ka Xikwembu.
 26 Hi mukhuva wolowo tiko hinkwaru ra Israyele ritaponisiwa, hilaha kutsaliweke hakona vaku:“Muponisi atahuma Siyoni,ayendla lesvaku Yakobe atshika tindlela ta yena tofularhela Xikwembu.
27Kutani hi wona ntwananu lowu ningatawuyendla na vona,loko nisusa svijoho sva vona.”
28Lesvi Vaisrayele vangayala Mahungu Lamanene, i valala va Xikwembu hikolaho ka n'wina vamatiko; kambe lesvi vangahlawuliwa hi xona, i varhandziwa va xona hikolaho ka vakokwana va vona; 
29hikuva tinyiko ta Xikwembu ni kuvitana ka xona asvihundzuki.
30Na n'wina vamatiko, amingayingisi Xikwembu khale, kambe svosvi, hikolaho ka Vaisrayele lavangayingisangiki, mitsetseleliwile. 
31Hi mukhuva wolowo, hikolaho ka timpsalu leti mitikumeke, na vona Vaisrayele svosvi avayingisi Xikwembu, kambe sviyendlela lesvaku vatakuma kutsetseleliwa na vona, svosvi. 
32Hikuva Xikwembu xiyendlile lesvaku vanhu hinkwavu vatsandzeka kuyingisa, lesvaku xitakota kuvatsetselela hinkwavu.
33Vukosi bza Xikwembu, ni vutlhari bza xona, ni vutivi bza xona, ahikuyeta ka svona! Makungu ya xona mangapimisiwa kuyini, ni tindlela ta xona tingatwisisiwa kuyini xana? 
34 Hikuva:“I mani lweyi angativa miyanakanyu ya Hosi xana?Mutsundzuxi wa yena avile mani ke?
35I mani lweyi angarhanga amunyika xanchumu,lexi angatalava kutlheliseliwa xona?”
36  Hikuva svilo hinkwasvu svihuma ka yena, sviko na hikolaho ka yena, svikongoma yena. Ka yena akuve kudzuneka hilaha kungaheliki! Amen!
VA LE ROMA 12
1Loko svilitano vamakwerhu, na mikhongotela hikolaho ka timpsalu ta Xikwembu, lesvaku minyiketa miri wa n'wina hinkwawu, wuva mhamba leyihanyaka, leyihlawulekeke, leyitsakisaka Xikwembu; hi wona magandzelela ya n'wina ya ntiyiso. 
2Mingalandzeni hanyela ra nguva leyi, kambe mipfumela kuhundzuka miva vampsha kupimiseni ka n'wina, mitakota kutwisisa lesvi kurhandza lokunene ka Xikwembu, lokukhensekaka ni kuhetiseka, kunga svona.
3Hikuva, hikolaho ka timpsalu leti ninganyikiwa tona, nibzela mani na mani wa n'wina, niku: Mingatshukeni mitikulisa hi vutlhari bza n'wina; kambe mifanele kutitsongahata, miya hi mpimo wa kupfumela loku Xikwembu xiyaveleke mun'wana ni mun'wana wa n'wina. 
4 Hikuva kukota lesvi hinga ni svirho lesvinyingi mirini wuli wun'we, nasvona svingaliki na ntirho wun'we,
 5hi ndlela yoleyo, na hina, hambi hili vanyingi, hi miri wun'we ka Kriste, kutani mani na mani wa hina i xirho ka mun'wana.
6Hikolaho, lesvi hinga ni tinyiko letihambaneke, hi kuya hi lesvi Xikwembu xihinyikeke svona, hikokolaho loko hili ni nyiko ya kuprofeta, ahiyitirhiseni hi mpimo wa kupfumela ka hina; 
7loko hili ni nyiko ya kutirhela van'wana, ahivatirheleni. Lweyi anga ni nyiko ya kujondzisa, aajondzise;
 8lweyi anga ni nyiko ya kukhongotela, aakhongotele; lweyi anyikaka, aanyike hi mbilu leyobasa; lweyi afambisaka van'wana, aavafambise hi kutivonela; lweyi ayendlaka mintirho ya timpsalu, aayiyendle hi kutsaka.
9Rirhandzu ringatshuki riva ni kukanganyisa. Vengani lesvi sva kubiha, minamarhela lesvinene. 
10Tolovelanani, mirhandzana tani hi vamakwavu, mitlula van'wana hi kuxiximana. 
11Mingaloloheni akutikarhateni ka n'wina, mingatsaneni kuhlayisaneni, hisekani moyeni, mitirhela Hosi. 
12Tsakani kulanguteleni, tiyiselani maxangwini, hitekani kukhongeleni.
 13Pambulelani vahlawuliwa va Xikwembu loko vapfumala, migingiriteka kuyamukeleni ka vayendzi.
14  Katekisani lava vamixanisaka; katekisani, mingarhuketeleni. 
15Tsakani ni lavatsakaka, mirila ni lavarilaka. 
16Hanyisanani hi moya wun'we; mingatshukeni minavela lesvitlakukeke, kambe mitolovelana ni lavatitsongahataka; mingativoneni na mili lava vatlhariheke.
17Mingarihiseleni svobiha hi lesvobiha. Ringetani kuyendla lesvinene ka vanhu hinkwavu. 
18Yendlani hinkwasvu lesvi misvikotaka, hi tlhelo ra n'wina, kuhanyisana ni vanhu hinkwavu hi kurhula.
19  Varhandziwa, mingatshukeni mitirihisela mili n'wina; kambe tshikelani vukarhi bza Xikwembu, hikuva kutsaliwile vaku: “Kurihisa i ka mina; hi mina lweyi ningatarihisela, kuvula Hosi.” 
20Hikolaho: “Loko nala wa wena ali ni ndlala, muphamele; loko ali ni torha, musiyele anwa; hikuva loko uyendlisa svosvo, utamuhlengeletela mpfundze nhlokweni ya yena.” 
21Ungatshuki uhluliwa hi lesvobiha, kambe hlula lesvobiha hi lesvinene.
VA LE ROMA 13
Munhu mun'wana ni mun'wana aativeke hansi ka vuhosi, hikuva aku na vuhosi lebzingahumiki ka Xikwembu; kutani vuhosi lebzinga kona, bzivekiwile hi Xikwembu. 
2Hikolaho lweyi ayeyisaka vuhosi, ayeyisa kulerisa ka Xikwembu; kutani lavayeyisaka, vativangela kuyavanyisiwa. 
3Tihosi i valala kungali ka lavayendlaka lesvinene, kambe ka lavayendlaka lesvobiha. Xana ulava kuhanya na ungachavi mahlweni ka hosi ke? Yendla lesvinene, yitakukhensa; 
4hikuva hosi i nandza wa Xikwembu kukupfuna. Kambe loko uyendla lesvobiha, ufanele kuchava, hikuva hosi ayitameli tlhari mahala; yirhumiwile hi Xikwembu kuva mukhatisi wa lweyi anga mujohi. 
5Hikolaho svafanela lesvaku munhu ativeka hansi ka vuhosi, kungali ntsena hikolaho ka kuchava kubiwa, kambe kuli hikolaho ka ripfalu.
6  Nakambe hi svona lesviyendlaka lesvaku mihumesa rhesa; hikuva tihosi i vatirhi va Xikwembu, lavatinyiketaka kutirha ntirho wolowo. 
7Nyikani hinkwavu timfanelo ta vona; lweyi afanelaka kuyamukela rhesa, aanyikiwe; lweyi afanelaka nyiko, aanyikiwe, lweyi afanelaka kuxiximiwa, aaxiximewe; lweyi afanelaka kuchaviwa, aachaviwe.
8Mingatshukeni miva ni nandzu ka munhu ni mun'we, loko wungali wa kurhandzana; hikuva, lweyi arhandzaka wa le kwavu, ahetisisile Nawu. 
9 Hakunene milawu leyinge: “Ungatshuki uwosva, ungatshuki udlaya, ungatshuki uyiva, ungatshuki unavela sva van'wana”, hambi yili milawu yin'wana hinkwayu, yikatsiwa ka rito leringe: “Rhandza munhukuloni kufana ni loko utirhandza.” 
10Lweyi anga ni rirhandzu, angayendleli munhukulobze svobiha. Hikolaho, rirhandzu rihetisisa Nawu.
11Yendlani lesvi, hikuva nitiva lesvaku i nkarhi wihi svosvi: Hi wona nkama wa n'wina wa kupfuka vurhongweni; hikuva namuntlha, kuponisiwa ku kusuhi kutlula siku leri hipfumeleke ha rona. 
12Vusiku bzihundzile, vuxa bzitshinele. Hikolaho, ahicukumeteni mintirho ya munyama, kutani hitamela matlhari ya kuvonakala.
 13Ahifambeni kuvonakeleni, kufana ni vanhu lavafambaka ninhlekanhi, kungali hi minkhuvu ni kupopsa, kungali hi lesvobiha ni vunghwavana, kungali hi kuholova ni vukwele; 
14kambe miyambala Hosi Yesu Kriste, kutani mingatsetseleleni sva nyama ya n'wina, hi kuyikolwisa kunaveleni ka yona.
VA LE ROMA 14
1  Lweyi anga ni kupfumela kutsongo, muyamukeleni, kambe mingakanetaneni na yena loko mihambana kuyehleketeni. 
2Munhu lweyi anga ni kupfumela ali aja hinkwasvu; kambe lweyi anga ni kupfumela kutsongo aja matsavu ntsena. 
3Lweyi ajaka hinkwasvu angatshuki asola lweyi angajiki; ni lweyi angajiki hinkwasvu angatshuki athethisa lweyi ajaka, hikuva i Xikwembu lexi ximuyamukeleke. 
4Xana u mani wena uthethisaka mutirhi wa munhu mun'wana? Hambi ayima kumbe kuwa, svosvo svitiviwa hi n'winyi wa yena; kambe atayima, hikuva Hosi yasvikota kumupfuxa ayima.
5Mun'wana apimanisa lesvaku siku rin'wana ritlula lerin'wana; kasi mun'wana apimanisa lesvaku masiku hinkwawu mafana. Mun'wana ni mun'wana afanele kutipimanisela svinene hi yexe miyanakanyweni ya yena. 
6Lweyi ahlawulekisaka siku, arihlawulekisela Hosi; ni lweyi ajaka hinkwasvu, ajela Hosi, hikuva akhensa Xikwembu ha svona. Na yena lweyi angajiki hinkwasvu, ajela Hosi, kutani akhensa Xikwembu. 
7Hikuva anga kona ni mun'we wa hina lweyi atihanyelaka, nasvona anga kona lweyi atifelaka; loko hihanya, hihanyela Hosi;
 8loko hifa, hifela Hosi; hikolaho, hambi hihanya, hambi hifa, hi va Hosi. 
9Hikuva Kriste afile, atlhela apfuka ahanya, lesvaku atava Hosi ya lavafeke ni ya lava vahanyaka.
10Xana wena uyavanyisela yini makwenu ke? Nasvona umosolela yini? Kasi hinkwerhu hitahumelela mahlweni ka xiluvelo xa Xikwembu lesvaku hithethisiwa.
11Hikuva Matsalweni Hosi yili: “Mina nahanya,hikolaho vanhu hinkwavu vatanikhinsamela,hinkwavu vataku ni Xikwembu.”
12Hi ndlela yoleyo, mun'wana ni mun'wana wa hina atatihlamulela hi yexe mahlweni ka Xikwembu.
13Loko svilitano, ahitshikeni kuyavanyisana. Matshan'wini ya svona, tiboheni lesvaku mingaveki ndleleni ya makwenu xomuphariyeta kumbe kumuwisa.
 14Nasvitiva ni kukholwa svinene, hikolaho ka Hosi Yesu, lesvaku axi kona xilo ni xin'we lexi, hi xoxe, xibiheke; kambe xilo xibihile ntsena ka yena lweyi apimisaka lesvaku xibihile. 
 15Loko makwenu atwa kuvaviseka hi mhaka ya lesvi wena usvijaka, awahafambi hi rirhandzu. Ungatshuki ulovisa lweyi angafeliwa hi Kriste hi mhaka ya lesvi wena usvijaka.
16Mingapfumeleni lesvaku lesvinga svinene ka n'wina svisoliwa.
 17Hikuva Mfumu wa Xikwembu ahi kuja, ahi kunwa; kambe i kululama ni kurhula ni kutsaka, hi matimba ya Moya Lowokwetsima. 
 18Lweyi atirhelaka Kriste hi mukhuva wolowo, atsakisa Xikwembu, nasvona akhensiwa hi vanhu.
19Loko svilitano ke, ahilaveni lesvihipfunaka kuhanya hi kurhula, ni kuyakisana. 
20Ungahahluli ntirho wa Xikwembu hikolaho ka svakuja. Svilo hinkwasvu svibasile; kambe i kuhoxa loko munhu, hi kuja ka yena, akhunguvanyisa van'wana. 
21Svisasekile loko ungaji nyama kumbe unganwi vhinyu, ni loko utitsona xilo xihi ni xihi lexingakhunguvanyisaka makwenu. 
22Lesvi usvikholwaka wena mbilwini ya wena, ayive mhaka ya wena ni Xikwembu xa wena. Kukatekile munhu lweyi angatitwiki kuhoxa ka svilo lesvi avonaka lesvaku svibasile. 
23Kambe lweyi akanakanaka, wathethisiwa loko aja, hikuva angayendli hi kukholwa; kutani xin'wana ni xin'wana lexingayendliwiki hi kukholwa, i xijoho.
VA LE ROMA 15
1Hina lava hinga ni matimba, hifanele kurhwala kuhluleka ka lava vanga ni gome, kungali kutitsakisa hina vinyi. 
2Mun'wana ni mun'wana wa hina aatsakise munhukulobze, amunavelela lesvinene lesvimuyakaka. 
3 Hikuva hambi ali Kriste, angatitsakisanga, kambe, hilaha kutsaliweke hakona: “Kusandza ka lavakusandzaka kuniwele henhla.” 
4Hinkwasvu lesvi svitsaliweke hi lava va khale, svitsaliwile lesvaku hijondza ha svona, ni lesvaku hiva ni kulangutela, hikolaho ka kutiyisela ni kuchaveleliwa loku hikukumaka Matsalweni.
5Ingi Xikwembu lexi kutiyisela ni kuchaveleliwa svihumaka ka xona, xingaminyika n'wina hinkwenu kuyehleketa loku kufanaka, hi kulandza kululama ka Yesu Kriste, 
6kuyendlela lesvaku hinkwenu miva mbilu yin'we ni nomo wun'we, midzunisa Xikwembu, Tatana wa Hosi ya hina Yesu Kriste.
7Hikolaho, yamukelanani, kukotisa lesvi Kriste na yena amiyamukeleke, kudzuniseni ka Xikwembu.
 8Hikuva namibzela lesvaku Kriste ave mutirhi ka Vayuda, kukombisa kutshembeka ka Xikwembu, ni kuyendla lesvaku svitshembiso lesvinganyikiwa vakokwana svihetiseka, 
 9 ni lesvaku vamatiko vatakota kudzunisa Xikwembu hikolaho ka timpsalu ta xona, hilaha svitsaliweke hakona aku:“Hikolaho, nitakudzunisa xikarhi ka vamatiko,nitayimbelela nitwalisa vito ra wena.”
10Atlhela, aku:“N'wina vamatiko, tsakani,svin'we ni vanhu va Xikwembu.”
11Nakambe, vaku:“N'wina vamatiko hinkwenu, dzunisani Hosi, vanhu hinkwavu avayidzunise.”
 12 Kambe, Ezaya aku:“Hluke ra Yese ritahuma,yena lweyi ahumelelaka kutafuma matiko; ka yena, vamatiko vatava ni kulangutela.”
13Ingi Xikwembu lexi kulangutela kuhumaka ka xona xingamitata hi kutsaka hinkwaku ni kurhula hinkwaku kupfumeleni, lesvaku, hi matimba ya Moya Lowokwetsima, kulangutela kumitalela, kuva kuhalakela.
14Loko nili mina, vamakwerhu, natshemba lesvaku na n'wina mitaleliwile hi vunene, ni lesvaku mi ni vutivi lebzinyingi bza tinxakaxaka; masvikota ni kutsundzuxana. 
15Hambi svilitano, nitinyikile matimba kumitsalela hi timhaka tin'wana, kutamitsundzuxa ha tona; niyendlile svosvo hikolaho ka timpsalu leti Xikwembu xininyikeke tona, 
16kuva mutirhi wa Yesu Kriste xikarhi ka vamatiko. Mina, kufana ni Muprista, nivula Mahungu Lamanene ya Xikwembu lesvaku vamatiko vava mhamba leyiyamukelekaka ka xona, leyihlawulekisiweke hi Moya Lowokwetsima.
17Loko svilitano, hikolaho ka Yesu Kriste, natidzunisa hi ntirho wa mina wotirhela Xikwembu; 
18hikuva ningakala ningatiyi nhlana wa kuvula nchumu, handle ka lesvi Kriste angasviyendla ha mina, kutisa vamatiko kuyingiseni, hi marito ni mintirho, 
19hi matimba ya mahlori ni svihlamaliso, ni matimba ya Moya; hi ndlela yoleyo, nihaxile Evhangeli ya Kriste matlhelweni hinkwawu, kusukela le Yerusalema, kuyafika le Ilirika;
 20akuli kunavela ka mina lokukulu kuvula Evhangeli lomu vito ra Kriste aringasitiviwa kona, lesvaku ningatshuki niyaka masungulweni lawa mavekiweke hi munhu mun'wana.
 21 Hilaha kutsaliweke hakona,“Lavakalaka vangabzeliwanga ta yena, vatavona; ni lavakalaka vangatitwanga ta yena, vatatwisisa.”
22  Hi yona mhaka leyi hakanyingi yinisiveleke kuta le ka n'wina.
 23Kambe svosvi anahali na ntirho tikweni leri; kutani lesvi kunga ni malembe lawa yotala na ninavela kumiyendzela,
24nitata ka n'wina loko ni ya le Xipanya, hikuva nitshemba lesvaku nitahundza nimivona; na svona, hi n'wina mingatanipfuna kuhundzela mahlweni, loko nitava nitiphinilenyana hi kutshama na n'wina.
25  Kambe svosvi, nahaya le Yerusalema, niyatirhela vahlawuliwa va Xikwembu kona; 
26hikuva va le Makedoniya ni va le Akaya vatibohile hi kutsaka kuhlenga svopfuna svisiwana lesvinga kona xikarhi ka vahlawuliwa va le Yerusalema. 
27 Vatibohile hi ndlela yoleyo, kambe nasvona va ni timfanelo ka va le Yerusalema. Hikuva lesvi vamatiko vayaveliweke minkateko ya Moya leyinga ya Vayuda, na vona vafanele kutirhela Vayuda hi minkateko ya vona ya sva misava. 
28Kutani-ke loko nitava nihetile svosvo, ni loko nitava nivekile male hinkwayu mavokweni ya vona, nitahundza hi le ka n'wina, loko ni ya le Xipanya. 
29Nasvitiva lesvaku, loko nifika ka n'wina, nitamitisela minkateko hinkwayu ya Kriste.
30Kutani na mikhongotela, vamakwerhu, hi Hosi ya hina Yesu Kriste ni rirhandzu ra Moya, lesvaku miniseketela hi matimba, mikhongelweni ya n'wina leyi minikhongelelaka ha yona ka Xikwembu 
31lesvaku nipona ka lava vangapfumeliki va le Yudeya, ni lesvaku ntirho lowu ningatawutirha le Yerusalema wuyamukeleka ka vakwetsimi va Xikwembu; 
32hi ndlela leyi nitakota kumiyendzela hi kutsaka, loko Xikwembu xisvirhandza, kutani nikuma kuwisa na nili na n'wina. 
33Xikwembu lexinyikaka kurhula axive na n'wina hinkwenu! Amen!
VA LE ROMA 16
1Nimitivisa Mamana Febe, makwerhu Hosini lweyi atirhelaka kereke ya le Kenikreya; 
2Muyamukeleni hi vito ra Hosi, hilaha vakwetsimi va Xikwembu vafanelaka kuyamukeliwa hakona; kutani mimupfuna hi xin'wana ni xin'wana lexi angakombelaka lesvaku mimupfuna ha xona, hikuva apfunile lavanyingi, na mina anipfunile.
3  Nirunguleleni Prisikila na Akila, vatirhikulorhi ntirhweni wa Yesu Kriste, 
4lavanyiketeke vutomi bza vona kuniponisa. Ahi mina ntsena lweyi avakhensaka, kambe na tona tikereke hinkwatu ta vamatiko tavakhensa. 
5Nirunguleleni na yona kereke leyihlanganaka ndlwini ya vona.Nirunguleleni na Epayineto, murhandziwa wa mina, anga yena wa kusungula kupfumela ka Kriste le Aziya. 
6Nirunguleleni Mariya lweyi atirheke ngopfu xikarhi ka n'wina. 
7Nirunguleleni Androniko na Yuniya, vanga Vayuda va ka hina lava anili na vona jele; vativeka svinene xikarhi ka vapostola, nasvona vanirhangelile kuva vava ka Kriste.
8Nirunguleleni Ampliyato, murhandziwa wa mina Hosini. 
9Nirunguleleni Urbano, mutirhikulorhi ntirhweni wa Kriste, na Stako, murhandziwa wa mina. 
10Nirunguleleni Apele, munhu lweyi atshembekeke vukristeni. Nirunguleleni va njangu wa Aristobulo. 
11Nirunguleleni Herodiyoni, Muyuda wa ka hina. Nirunguleleni lavanga vakriste njangwini wa Narsizo.
12Nirunguleleni Trifena na Trifoza, vamamana lavatirhelaka Hosi. Nirunguleleni Persida, mamana lweyi arhandziwaka, lweyi atirheleke Hosi hi lesvinyingi. 
13 Nirunguleleni Rufo, mukriste lweyi ativekaka svinene, mirungula ni mamana wa yena, lweyi anga mamana ni le ka mina. 
14Nirunguleleni Asinkrito na Filego, na Herme, na Patroba, na Hermasi, ni vamakwavu Hosini lavanga na vona. 
15Nirunguleleni Filologo, na Juliya, na Neriya, ni makwavu waxisati, na Olimpa, ni vahlawuliwa va Xikwembu hinkwavu lavanga na vona.
16Xewetanani hi kun'quntana ka vukwavu. Tikereke hinkwatu ta Kriste ta mirungula.
17Namikhongelela vamakwerhu, nili: Mitivonela ka lavapfuxaka kuhambana, ni kukwatisana, lava vamihambukisaka tijondzweni leti mitikumeke; hambanani na vona; 
18hikuva lavotano avatirheli Hosi ya hina Kriste, kambe vatirhela kunavela ka vona ntsena; hi kunandzihisa marito ni kusasekisa mavulavulela, vahambukisa kuyehleketa ka lava vangativiki nchumu. 
19Kuyingisa ka n'wina kutwakale ka vanhu hinkwavu; nitsaka hi n'wina mhakeni leyi; kambe nilava lesvaku miva lavatlhariheke hi tlhelo ra lesvinene, ni lava vangativiki nchumu hi tlhelo ra lesvobiha. 
20Xikwembu lexinyikaka kurhula, xitahantla xipfotlosela Sathana hansi ka milenge ya n'wina.
21  Mutirhikulorhi Timotewu, wamirungula; na vona Vayuda va ka hina va Lusiyo na Yazoni na Sozipatro, vamirungula.
22Mina Tersiyo, mutsali wa papela leri, na mirungula hi vito ra Hosi.
23Gayo, lweyi angatshama ayamukela mina ni kereke hinkwayu, wamirungula. Erasto, mutameli wa nkwama wa doropa, na Kwarto makwerhu, vamirungula. 
24Timpsalu ta Hosi ya hina Yesu Kriste ative na n'wina hinkwenu. Amen!]
25Ka yena lweyi akotaka kumitiyisa, hi kuya hi Evhangeli leyi niyijondzisaka, manga mahungu ya Yesu Kriste, nasvona hi kuya hi xihundla lexingahlavuteliwa,xinga xihundla lexi axifihlekile hi malembe ni malembe,
26kambe svosvi xihumeseliweke rivaleni hi Matsalwa ya vaprofeta,hi kulandza kulerisa ka Xikwembu lexingaheliki,xona xihundla lexi xingativisiwa vamatiko hinkwavu,lesvaku vanhu vapfumela, vatlhela vayingisa.
27Ka Xikwembu xili xoxe xa vutlhari,akuve kudzuneka ha Yesu Kriste,hi minkama ni minkama, Amen!
I VA LE KORINTO 1
Mina Pawulo lweyi avitaniweke hi kurhandza ka Xikwembu kuva mupostola wa Yesu Kriste, na Sostene makwerhu, 
ka kereke ya Xikwembu leyinga Korinto, vanga lavavitaniweke kuva vahlawuliwa va Xikwembu hi kubasisiwa ha Kriste Yesu; ka hinkwavu lavanga matikweni hinkwawu, lavakhongelaka vito ra Hosi ya hina Kriste Yesu, yinga Hosi ya vona ni ya hina, hili:
Timpsalu ni kurhula asvive na n'wina, svihuma ka Xikwembu Tatana wa hina, ni ka Hosi Kriste Yesu!
Masiku hinkwawu nikhensa Xikwembu xa mina hikolaho ka n'wina. Nixikhensa hikolaho ka timpsalu ta xona leti mitikumeke ha Yesu Kriste. 
Ha yena miyendliwile lavafuweke hi matlhelo hinkwawu, kuvulavuleni hinkwaku, ni le kutiveni hinkwaku, 
hikuva vumboni bza hina ha Kriste bzitiyisiwile mahlweni ka n'wina; 
hi kolaho amipfumali nyiko ni yin'we ya Moya, loko mili karhi milangutela kuhlavuteliwa ka Hosi ya hina Yesu Kriste, 
lweyi angatamitiyisa kuyisa kuheteleleni, miva lava vangasolekiki hi siku ra Hosi ya hina Yesu Kriste.
Xikwembu xatshembeka, xona lexi ximivitaneleke kuva miva ni kuhlangana ni N'wana wa xona Yesu Kriste, Hosi ya hina.
Namikhongotela vamakwerhu, hi vito ra Hosi ya hina Yesu Kriste, nili: Twananani hinkwenu kuvulavuleni. Kungatshuki kuva ni kuhambana xikarhi ka n'wina, kambe mihlangana miva van'we kupimiseni ni le makungwini ya n'wina; 
hikuva, vamakwerhu, nibzeliwile ta n'wina hi va ka Klowe, vaku kuphikizana ku kona xikarhi ka n'wina.
Nivula lesvi hikuva mun'we wa n'wina ali: “Mina, ni wa ka Pawulo”, mun'wana aku: “Mina ni wa ka Apolosi”, mun'wana aku: “Mina ni wa ka Kefasi”, kasi mun'wana aku: “Mina ni wa ka Kriste.” 
Xana Kriste ayavanile ke? Xana Pawulo atshama avambiwela n'wina ke? Kumbe xana mikhuvuliwile hi vito ra Pawulo ke?
Nakhensa, hikuva anikhuvulanga ni mun'we wa n'wina, loko angali Krispo na Gayo.
Hikolaho, aku na lweyi angavulaka lesvaku akhuvuliwile hi vito ra mina. 
(Nikhuvulile ni njangu wa va ka Stefanasi. Handle ka svosvo anahatsundzuki kumbe ningava nikhuvulile mun'wana.) 
Kriste anirhumile, kungali kutakhuvula, kambe kupaluxa Evhangeli; na svona, kungali hi vutlhari kuvulavuleni, lesvaku xihambanu xa Kriste xingatshuki xihundzuka sva hava.
Jondzo ya xihambanu i vuhunguki ka lavalovaka; kambe ka hina lavaponisiwaka i matimba ya Xikwembu. 
Hikuva kutsaliwile lesvaku:“Nitawonha vutlhari bza tintlhari, nibakanya vutivi bza tintivi.” 
Yi kwihi ntlhari ke? A kwihi mutsali xana? Lweyi atsakelaka kuphikizana ni van'wana hi sva misava leyi, a kwihi ke? Xana Xikwembu axikombanga lesvaku vutlhari bza misava leyi i vuhunguki ke? 
Hikuva, vutlharini bza xona, Xikwembu xiyendlile lesvaku vanhu va misava, hi vutlhari bza vona, vatsandzeka kuxitiva. Kutani svitsakisile Xikwembu kuponisa lavapfumelaka, hi kutirhisa lesvi vanhu vango i “vuhunguki”, loko hipaluxa Rito.
Vayuda vakombela mahlori, Vagirika vona valava vutlhari, 
kambe loko ali hina hitwalisa Kriste lweyi avambiweke, lweyi anga xikhunguvanyiso ka Vayuda ni vuhunguki ka vamatiko; 
kambe ka lavavitaniweke, hambi vali Vayuda, hambi vali Vagirika, Kriste i matimba ya Xikwembu ni vutlhari bza xona. 
Hikuva lesvi vanhu vango i “vuhunguki bza Xikwembu”, svi ni vutlhari kutlula vutlhari bza vanhu, ni lesvi vango i “kutsana ka Xikwembu”, svi ni matimba kutlula matimba ya vanhu.
Hikolaho vamakwerhu, yanakanyani lesvi amili xisvona loko mivitaniwa. Hi kuvona ka vanhu, lavatlhariheke, ni lavatiyeke, ni lavachavisekaka, avangatalanga xikarhi ka n'wina;
kambe Xikwembu xihlawulile lesvi misava yisvivonaka svili “sva vuhunguki”, kukhomisa tingana tintlhari. Xikwembu xihlawulile lesvi misava yisvivonaka svili ni gome, kukhomisa tingana lesvinga ni matimba. 
Xikwembu xihlawulile lesvi misava yisvilangutelaka hansi ni kusvisola, lesvi ni kuva kona svingaliki kona, kuhelisa lesvinga kona,
lesvaku kungavi na munhu ni mun'we lweyi atidzunisaka mahlweni ka xona. 
Hi kuyendla ka xona, mi le ka Kriste Yesu, kutani hi xona Xikwembu lexingayendla lesvaku Kriste ava vutlhari ka hina; ha yena hiyendliwa lavalulameke, hihundzuka vakwetsimi va Xikwembu, hiva ni kukutsuliwa. 
Hikolaho Matsalwa mahlayaka lesvaku: “Lweyi alavaka kutidzunisa, aatidzunisele Hosini.”
I VA LE KORINTO 2
Hikolaho vamakwerhu, mina loko nitile ka n'wina, anitanga hi kutiyendla lweyi ahlamalisaka hi kuvulavula kumbe hi vutlhari, nkarhi lowu nimitiviseke xihundla xa makungu ya Xikwembu;
kambe nitilulamisile lesvaku, loko nili xikarhi ka n'wina, ningalavi kutiva svin'wana loko angali Yesu Kriste, yena Kriste lweyi avambiweke. 
Loko nitile ka n'wina, anili lweyi anga ni gome, ni kuchava, ni kurhurhumela ngopfu. 
Anitirhisanga marito lawa makholwisaka ya vutlhari bza vanhu, kuvulavuleni ka mina ni loko nichumayela Rito. Kambe nivekile xikombiso xa Moya ni xa matimba ya Xikwembu, 
lesvaku kupfumela ka n'wina kungayakiwi henhla ka vutlhari bza vanhu, kambe kuyakiwa henhla ka matimba ya Xikwembu. 
Hambi svilitano, hivulavula hi sva vutlhari xikarhi ka lavakuleke moyeni, bzingali vutlhari bza minkama leyi, kumbe bza tihosi ta minkama leyi, hikuva va le kuhelisiweni; 
kambe hivulavula hi sva vutlhari bza Xikwembu, bzinga bza xihundla, vutlhari lebzi bzifihliweke, lebzi Xikwembu xibzilungiseke kahali kusunguleni, bzintahinyika kudzuneka. 
Aku na ni mun'we wa tihosi ta minkama leyi, lweyi abzitwisiseke; loko avabzitwisisile, ingi vangavambanga Hosi ya kudzuneka. 
Kambe hilaha kutsaliweke hakona vaku:“Lesvi ni tihlo ni rin'we rikalaka ringasvivonanga, lesvi ni ndleve ni yin'we yikalaka yingasvitwanga,lesvingasikitshama svinghena ka miyanakanyu ya munhu, hi svona lesvi Xikwembuxisvilungiseleke lava vaxirhandzaka.”
Kambe Xikwembu xihipfuletele svilo lesvi hi Moya; hikuva Moya wulavisisa hinkwasvu, hambi svili svihundla lesviyenteke sva Xikwembu.
I mani lweyi angativaka miyanakanyu ya munhu, loko wungali moya wa munhu yelweyo, lowunga ndzeni ka yena xana? Hi ndlela yoleyo, aku na munhu lweyi angativaka miyanakanyu ya Xikwembu, loko wungali Moya wa Xikwembu. 
Hina ahiyamukelanga moya wa misava leyi, kambe hiyamukelile Moya lowuhumaka ka Xikwembu, lesvaku hitativa hinkwasvu lesvi hinyikiweke svona hi Xikwembu.
Lesvi, hi svona lesvi hivulavulaka hi svona, kungali hi marito lawa majondzisiweke hi vutlhari bza vanhu, kambe hi marito lawa majondzisiweke hi Moya, na hili karhi hihlamusela sva Moya ka lava vanga ni Moya. 
Munhu lweyi angaliki na Moya wa Xikwembu, angayamukeli sva Moya Lowokwetsima, hikuva ka yena i vuhunguki; kutani wahluleka kusvitwisisa, hikuva svifanele kuyanakanyiwa hi Moya. 
Kambe lweyi anga ni Moya, aayavanyise hinkwasvu, kambe yena angayavanyisiwi hi munhu. 
Hikuva i mani lweyi ativaka miyanakanyu ya Hosi, lesvaku atayijondzisa ke? Loko ali hina hi ni miyanakanyu ya Kriste.
I VA LE KORINTO 3
Hikolaho vamakwerhu, mina nihlulekile kuvulavula na n'wina kufana ni loko nivulavula ni lavanga va Moya; kambe ni vulavulile na n'wina kufana ni loko mili vanhu va misava ntsena, lavafanaka ni vatsongwana ka Kriste. 
Nimiwundlile hi ntswamba, kungali hi svakuja lesvitiyeke, hikuva amingasisvikota kusviminta; ni svosvi amisisvikota, 
hikuva mahali va nyama ntsena. Hikuva, loko mavondzo ni kuholova svili kona xikarhi ka n'wina, xana amifani ni vanhu ntsena ke? Xana amihanyi kufana na vona ke? 
Loko mun'we aku: “Mina, ni wa ka Pawulo” ni loko mun'wana aku: “Mina, ni wa ka Apolosi”, xana ami va nyama ke? 
Apolosi i mani? Na Pawulo i mani? I malandza ntsena lawa mipfumeleke hi mhaka ya wona; mun'wana ni mun'wana wa hina aatirha lesvi Hosi yimunyikeke kusvitirha. 
Mina nibzalile, Apolosi acheletelile; kambe Xikwembu hi xona ximiliseke. 
Hikolaho, lweyi abzalaka ahi nchumu, hambi lweyi acheletelaka, kambe i Xikwembu, hikuva hi xona xikulisaka. 
Lweyi abzalaka ni lweyi acheletelaka varingana, hambilesvi mun'wana ni mun'wana angatayamukela hakelo ya yena hi mpimo wa ntirho wa yena. 
Hikuva hina hi vatirhikulobze ni Xikwembu, n'wina mi nsimu ya Xikwembu, mi yindlo ya Xikwembu.
Hi timpsalu leti Xikwembu xiniyaveleke tona, mina nivekile masungulu kukota muyaki lowotlhariha; svosvo mun'wana ayaka henhla ka wona. Mun'wana ni mun'wana aayake henhla ka wona hi kuxiyaxiya. 
Aku na munhu lweyi angavekaka masungulu man'wana handle ka lawa mangavekiwa, anga yena Yesu Kriste. 
Kambe loko munhu ayaka henhla ka masungulu wolawo hi golidi, kumbe hi silivhere, hambi kuli hi maribze ya nxavu wa risima, kumbe timhandze, kumbe bzanyi, kumbe tinhlanga, 
ntirho wa munhu lweyi wutavoneka; hikuva siku ra Hosi ritafika na rili ni ndzilo, ritakomba lesvi ntirho wa mun'wana ni mun'wana wunga svona, kutani ndzilo wutaringeta kutiya ka ntirho wakona. 
Loko lesviyakiweke hi munhu lweyi svitiyile, atakuma hakelo. 
Kambe loko ntirho wakona wupsha, atapfumala hakelo; loko ali yena, ataponisiwa, kambe svitayendla ingi na yena ahundzile hi le ndzilweni.
Xana amisvitivi lesvaku mi tempele ya Xikwembu, ni lesvaku Moya wa Xikwembu wuyakile ka n'wina ke? 
Loko munhu awonha tempele ya Xikwembu, Xikwembu xitamuwonha na yena; hikuva tempele ya Xikwembu yihlawulekile, kutani n'wina mi tempele yoleyo.
Munhu angatshuki atixisa. Loko mun'we xikarhi ka n'wina ativona na ali lweyi atlhariheke hi kuya hi sva minkama leyi, aahundzuke xihunguki, lesvaku atava lweyi wotlhariha. 
Hikuva vutlhari bza misava leyi i vuhunguki mahlweni ka Xikwembu. Kutsaliwile lesvi: “Xikwembu xiphasa tintlhari ka maqhinga ya tona.”
Vayengeta vaku:“Hosi yitiva miyanakanyu ya lavotlhariha, yitiva lesvaku ahi ya nchumu.”
Loko svilitano, kungavi ni lweyi atidzunisaka hi vanhu, hikuva hinkwasvu i sva n'wina; 
hambi ali Pawulo, hambi ali Apolosi, hambi ali Kefasi, hambi yili misava, hambi bzili vutomi, hambi rili rifu, hambi svili sva svosvi, hambi svili lesvingatata: Hinkwasvu i sva n'wina, 
na n'wina miva Kriste, na Kriste i wa Xikwembu.
I VA LE KORINTO 4
Loko svilitano, mifanele kuhivona tani malandza ya Kriste, ni vahendleleti va svihundla sva Xikwembu. 
Svosvi-ke, lesvilavekaka ka vahendleleti hi lesvaku munhu akumeka na ali lweyi atshembekeke. 
Ka mina i mhaka leyitsongo ngopfu kuyavanyisiwa hi n'wina, kumbe hi huvu ya vanhu; nasvona hambi ali mina anitiyavanyisi hi noxe. 
Anititwi na nili ni nandzu wa nchumu; kambe lesvi hi svona lesvi sviniyendlaka lweyi alulameke; lweyi aniyavanyisaka i Hosi. 
Hikolaho mingayavanyiseleni nchumu makumu, na nkama wungasifika. Rindzelani Hosi yikondza yivuya; hi yona leyingatahumesela rivaleni svilo sva munyama lesvifihliweke, ni kupaluxa makungu ya timbilu ta vanhu; kutani hi kona mun'wana ni mun'wana angatakuma kudzunisiwa ka yena loku kuhumaka ka Xikwembu.
Hikolaho ka n'wina, vamakwerhu Hosini, lesvi hinkwasvu nisvitekile svili lesvikongomaka mina na Apolosi lesvaku hiva svikombiso, mitajondza lesvi marito lawa mahlayaka svona lawa mange: “Ungatluli lesvitsaliweke.” Nakona kungavi na mun'we wa n'wina lweyi atikulisaka hi kutsakela mun'we anyenya mun'wana. 
Hikuva i mani lweyi akutlakuseke kutlula van'wana xana? Xana u na yini lexi unganyikiwangiki ke? Kutani loko unyikiwile, hikolaho ka yini utidzunisa, wonge hi loko ungasvikumanga hi kunyikiwa xana?
Anili, mili mi ni hinkwasvu lesvilavekaka! Anili, mili mihundzukile svipfundzi! Ingaku, mihundzukile tihosi hi n'wexe na mingali na hina! Mawaku loko onge mihundzukile tihosi hakunene, lesvaku na hina hitava tihosi svin'we na n'wina. 
Mina nivona onge Xikwembu xivekile hina vapostola akuva hiyima hi le ndzhaku, hifana ni vanhu lava vatsemeliweke rifu, mahlweni ka tintsumi ni le ka vanhu. 
Anili, mili hi svihunguki hina hikolaho ka Kriste, kambe n'wina mi vanhu va vutlhari ka Kriste! Anili, mili hina ahi na ntamu, n'wina mi na wona; anili, mili n'wina machaviseka ngopfu, hina hasoleka! 
Kufika svosvi hitwa ndlala ni torha, hisvelile, habukuteliwa, ahi na kaya; 
hitihlakata hi kutirha hi mavoko ya hina. Loko hirhukiwa, hakatekisa; loko hixanisiwa, hilehisa mbilu; 
loko hilumbetiwa, hihlamula hi marito ya timpsalu. Hihundzukile chaka ra misava ni tala ra hinkwasvu lesvicukumetiwaka, kufika namuntlha.
Nitsala timhaka leti, kungali kumikhomisa tingana kambe kumitsundzuxa, tani vana va mina lavarhandzekaka. 
Hikuva hambi mingava ni vajondzisi va madzanadzana ka Kriste, ami na vatatana lavanyingi; hikuva, ka Yesu Kriste, nihundzukile tatana wa n'wina hi kumitivisa Evhangeli. 
Hikolaho, namikhongotela lesvaku mitekelela mina. 
Hi svona lesviyendlaka lesvaku nimirhumela Timotewu, n'wana wa mina lweyi nimurhandzaka, lweyi atshembekeke Hosini; atamitsundzuxa mahanyela ya mina ka Yesu Kriste, hilaha nijondzisaka hakona ka kereke yin'wana ni yin'wana.
Van'wana va n'wina vatikulisa ongi hi loko nitokala ningahati seyo ka n'wina; 
kasi nitata ka n'wina hi kuhantlisa, loko Hosi yisvirhandza; kutani hi kona ningatakuma lesvi vatikulisaka ha svona vanhu volavo kuvulavuleni ka vona, hambi ni ntamu lowu vanga na wona. 
Hikuva Mfumu wa Xikwembu ahi mhaka ya marito, i mhaka ya ntamu. 
Xana milanga yini ke? Xana nifanele kuta ka n'wina ni rimpsika, kumbe hi rirhandzu ni moya wa musa ke?
I VA LE KORINTO 5
Mhaka leyi hiyitwaka, hi lesvaku ku ni vunghwavana xikarhi ka n'wina, lebzi hambi xikarhi ka vamatiko bzingaliki kona, lebzi bzifikaka laha munhu ahanyaka ni nsati wa tatana wa yena. 
Kutani mahali ni kutikulisa! Matshan'wini ya svona, hikolaho ka yini mingakarhatekanga, lesvaku lweyi ayendleke svilo lesvi asusiwa xikarhi ka n'wina, xana? 
Loko ali mina, hambilesvi hi xiviri ninga kule na n'wina, hi moya nikona; kutani nive ni kuyavanyisa munhu lweyi ayendleke mhaka leyochavisa leyi, kufana ni loko nili kona koseyo. 
Ahihlanganeni hi vito ra Hosi ya hina Yesu, mina na n'wina, mina niva kona hi moya; kutani, hi matimba ya Hosi ya hina Yesu, nili: 
Munhu wotanu aanyiketiwe ka Sathana, lesvaku miri wa yena wuhelisiwa, ni lesvaku moya wa yena wuponisiwa hi siku ra Hosi.
Kutidzunisa ka n'wina akululamanga! Xana amisvitivi lesvaku comelanyana leritsongo rikukumukisa mbila hinkwayu ke? 
Cukumetani comela ra khale, lesvaku mitava mbila leyimpsha. Mhaka yakona hi lesvaku amahali na comela, hikuva Kriste, lweyi anga Xinyempfana xa hina xa Paska, atlhaviwile. 
Hikolaho, ahiyendleni nkhuvu kungali hi comela ra khale, kungali hi comela ra vujoho ni kuhomboloka, kambe kuli hi xinkwa xokala comela, xotenga ni xa ntiyiso.
Nimitsalelile papeleni lesvaku mingatolovelani ni vawosvi; 
aningavuli nikutsongo kuhambana ni vanhu va misava leyi lavanga vawosvi, kumbe lavanga ni makwanga, kumbe vayivi, kumbe lavagandzelaka svikwembu sva hava; ihim, hikuva loko miyendla svosvo, asvitahlaya lesvaku mirhurha misaveni leyi. 
Lesvi animitsalela svona hi lesvaku mingatolovelani ni lweyi avuliwaka “makwerhu” kasi i muwosvi, kumbe i munhu wophanga ni makolo, kumbe i mugandzeli wa svikwembu sva hava, kumbe i murhuketeli, kumbe i xidakwa, kumbe i muyivi; munhu wofana ni lweyo, hambi kuli kuja, mingajeneni na yena. 
Hikuva xana i ntirho wa mina kuthethisa va le handle ke? Vatathethisiwa hi Xikwembu. 
N'wina hi n'wexe mithethisa lavanga ndzeni ka kereke; amiyendlisi svosvo xana? Hlongolani lweyi wa kubiha mahlweni ka n'wina.
I VA LE KORINTO 6
Loko mun'we wa n'wina ali ni mhaka ya kuphikizana ni mun'wana, hikolaho ka yini angachavi kuyisa mhaka ya yena ka vamatiko lesvaku vayitsema, matshan'wini ya kuyiyisa ka vakwetsimi va Xikwembu xana? 
Xana amisvitivi lesvaku vakwetsimi va Xikwembu vatayavanyisa misava ke? Kutani loko misava yiyavanyisiwa hi n'wina, xana asvimilulamelanga kuyavanyisa mintengonyana leyitsongo ke? 
Xana amisvitivi lesvaku hitayavanyisa tintsumi ke? Svakuyavanyisa timhaka ta siku rin'wana ni rin'wana svona ahahahlayi. 
Loko mili ni mintengo leyikongomaka ta vutomi bza siku rin'wana ni rin'wana, xana mitahlawula vayavanyisi lavangaliki nchumu kerekeni ke? 
Nivulisa svosvo kumikhomisa tingana. Xana hakunene aku na mun'we wotlhariha xikarhi ka n'wina, lweyi akotaka kuyavanyisela munhu ni makwavu Hosini timhaka ta vona ke? 
Xana hakunene munhu angayamangalela makwavu, nasvona sviyendliwa mahlweni ka lava vangaliki vapfumeli ke?
Mhaka yakona hi lesvaku kumangalelana ka n'wina kukomba kuhluleka ka n'wina ni svosvi. Matshan'wini ya svona, hikolaho ka yini mingapfumeli kuwonheliwa? Ha yini mingapfumeli kukanganyisiwa ke? 
Kasi hi n'wina miwonhelaka van'wana, hi n'wina mikanganyisaka, kutani svosvo misviyendla ni le ka vamakwenu Hosini!
Xana amisvitivi lesvaku lavohomboloka vangakala vangaji ndzhaka ya Mfumu wa Xikwembu, ke? Mingatshukeni mitikanganyisa: Loko ali lavobiha, ni lavagandzelaka svikwembu svokala svingali svona, ni vunghwavana, ni vavanuna lavayendlaka sva tingana ni vavanunakulobze, 
ni vayivi, ni vaphangi, ni svidakwa, ni va kurhuketela, ni vakanganyisi, vangakala vangaji ndzhaka ya Mfumu wa Xikwembu. 
Hi lesvi van'wana va n'wina amili svona; kambe svosvi mibasisiwile, nasvona miyendliwile lavahlawulekeke ni lavalulameke, hi vito ra Hosi Yesu Kriste ni Moya wa Xikwembu xa hina.
Munhu angaku: “Svilo hinkwasvu ka mina svapfumeleleka.” Ina, kambe ahi hinkwasvu lesvipfunaka. “Svilo hinkwasvu ka mina svapfumeleleka”, kambe ningakala ningafumiwi hi xin'we xa svona. 
Mun'wana angaku: “Svakuja i sva khwiri, kutani khwiri i ra svakuja.” Ina, kambe Xikwembu xitasvihelisa hi vumbirhi bza svona. Miri awuvumbeliwanga vunghwavana, kambe wuvumbeliwe Hosi, ni Hosi i hosi ya miri. 
Xikwembu xipfuxile Hosi kufeni, na hina xitahipfuxa hi matimba ya xona. 
Xana amisvitivi lesvaku, miri wa n'wina, i svirho sva miri wa Kriste ke? Xana ningateka svirho sva miri wa Kriste, nisviyendla svirho sva nghwavana ke? Ihim, nikutsongo! 
Xana amisvitivi lesvaku lweyi atihlanganisaka ni nghwavana atiyendla miri wun'we na yona ke? Hikuva tsalwa rite: “Lavambirhi vatava nyama yin'we ntsena.” 
Kambe lweyi atihlanganisaka ni Hosi, ayendla moya wun'we na yona. 
Chavani vunghwavana! Xijoho xin'wana ni xin'wana lexi munhu axiyendlaka xi le handle ka miri wa yena; kambe lweyi awosvaka ajohela miri wa yena. 
Xana amisvitivi lesvaku miri wa n'wina i tempele ya Moya Lowokwetsima lowu minga na wona, lowu Xikwembu ximinyikeke wona, ni lesvaku amitifumi, ke? 
Mixaviwile hi nxavu lowukulu; hi kolaho, dzunisani Xikwembu hi miri wa n'wina.
I VA LE KORINTO 7
Loko tili timhaka leti minganitsalela tona ningaku: Svilulamile loko wanuna angativani ni wansati. 
Kambe hikolaho ka kutala ka vuwosvi, wanuna mun'wana ni mun'wana aave ni nsati lweyi anga wa yena, ni wansati mun'wana ni mun'wana aave ni nuna lweyi anga wa yena. 
Nuna aanyike nsati lesvi svinga mfanelo ya yena, na yena nsati asvive tano ka nuna wa yena. 
Nsati anga na matimba ya kufuma miri wa yena, kambe matimba ma le ka nuna. Na yena wa nuna, anga na matimba ya kufuma miri wa yena, matimba ma le ka nsati. 
Mingatshukeni miyalelana, kungava loko kuli hi kupfumelelana, kumbexana mingayalelana nkamanyana, kuli hi kutwanana, loko milava kutinyiketa kukhongeleni kutani ndzhaku mitlhela mivuyelelana. Sathana angatshuki amiringa hikolaho ka kutsandzeka ka n'wina kutikhoma. 
Nihlaya lesvi hi kulava kumivevukisela, wungali nawu. 
Anitanavela lesvaku hinkwavu vanhu vangafana na mina! Kambe mun'wana ni mun'wana a ni nyiko leyi yinga ya yena, leyihumaka ka Xikwembu, mun'wana hi ndlela leyi, mun'wana hi ndlela liya.
Nibzela lava vangasitekaka kumbe kutekiwa, ni vafelakazi, lesvaku svingava svisasekile ka vona loko vatitshamela ntsena kukotisa mina. 
Kambe loko vatsandzeka kutikhoma, avateke kumbe kutekiwa, hikuva svayampsa kuteka kumbe kutekiwa, kutlula kuhanya hi kuhisiwa hi kunavela. 
Kambe lavatekaneke, na valerisa, kungali mina, kambe yili Hosi, nili: Nsati angatshuki ahambana ni nuna.
Hambi svilitano loko atshuka ahambana ni nuna, aatshamise svosvo angahatekiwi, kumbe aatlhele avuyelelana ni nuna wa yena; nuna na yena angatshuki atshika nsati.
Loko vali lavan'wana, mina kungali Hosi nili: Loko mun'we ka vamakwerhu Hosini ali ni nsati lweyi angaliki mupfumeli, kutani loko nsati lweyi apfumela kuya mahlweni ahanya na yena, nuna wakona angamutshiki; 
ni loko wansati ali ni nuna lweyi angaliki mupfumeli, kutani nuna lweyi apfumela kuya mahlweni ahanya na yena, nsati wakona angatshiki nuna. 
Hikuva nuna lweyi angaliki mupfumeli ayendliwa mukwetsimi wa Xikwembu hikolaho ka nsati, ni nsati lweyi angaliki mupfumeli ayendliwa mukwetsimi wa Xikwembu hi lesvi nuna wa yena anga mukriste. Loko svingali tano, avana va n'wina avatava vanyamile, kasi svosvi vakwetsimile. 
hambi svilitano, loko lweyi angaliki mupfumeli alava kuhambana ni lweyi anga mupfumeli, aahambane na yena: Mukriste waxinuna kumbe waxisati, angabohekanga loko timhaka tifamba hi ndlela leyo. Kambe loko mili n'wina, Xikwembu ximivitanile kuhanya hi kurhula. 
Hikuva wena nsati, usvitivisa kuyini, kumbexana ungaponisisa nuna wa wena ke? Na wena wa nuna, usvitivisa kuyini, kumbexana ungaponisisa nsati wa wena ke?
Mun'wana ni mun'wana aahanye hilaha Hosi yimunyikeke hakona, ni le ka xiyimu lexi aali ka xona loko Xikwembu ximuvitana. Nilerisa tikereke hinkwatu. 
Xana munhu avitaniwile na ayimbile ke? Aatshamisise xisvolesvo. Xana avitaniwile na angayimbanga? Angatshuki ayimba. 
Kuyimba, ni kuva munhu angayimbanga, ahi nchumu, svafana; mhaka i kuhlayisa milawu ya Xikwembu. 
Mun'wana ni mun'wana aayime xiyin'weni lexi aali ka xona loko avitaniwa. 
Xana awuli xikarawa loko uvitaniwa? Ungavileli hi svona; kambe loko utshuka ukuma nkateko wotlhantlhiwa, wutirhise. 
Hikuva lweyi avitaniweke kuva wa Hosi na ali xikarawa, i mutlhantlhiwa wa Hosi; ni lweyi avitaniweke na ali mutlhantlhiwa i xikarawa xa Kriste. 
Mixaviwile hi nxavu lowukulu; mingaveni svikarawa sva vanhu. 
Vamakwerhu, munhu mun'wana ni mun'wana aayime na ali ni Xikwembu matshameleni lawa aali ka wona loko avitaniwa.
Hi tlhelo ra lava vangasikiteka kumbe kutekiwa; a ni na Nawu wohuma ka Hosi, kambe nihlaya ntsena mavonela ya mina, hikuva nili munhu lweyi ayamukeleke timpsalu ta Hosi kuva lweyi wa kutshembeka. 
Kutani niyanakanya lesvaku, hikolaho ka maxangu ya minkama leyi, svingava svilulamile loko munhu atshama na ali svolesvi anga xisvona. 
Xana utekile nsati? Ungalavi kutintlhantlha ka yena. Xana awu na nsati? Ungalavi nsati. 
Hambi svilitano, loko uteka, awujohi; ni nhwanyana, loko atekiwa, angajohi; kambe volavo vataxaniseka misaveni, kutani mina nilava kumilamulela ka svosvo.
Nimibzela mhaka leyi, vamakwerhu: Nkama lowusaleke wukomile. Kusukela svosvi, lava vanga ni vasati vafanele kuyendla ingi hi loko vangali na vona; 
lavarilaka vafanele kuyendla ingi hi loko vangarili; ni lavatsakeke, ingi hi loko vangatsakanga; ni lava vaxavaka, ingi hi loko vangali na nchumu; 
ni lavatirhisanaka ni sva misava leyi avave kufana ni loko vangatirhisani na svona; hikuva misava leyi ni sva yona hinkwasvu svahundza. 
Nilava lesvaku mingavi na svivilelo. Lweyi akalaka angatekanga atikarhatela sva Hosi, kuvona hilaha angatsakisaka Hosi hakona; 
kambe lweyi atekeke atikarhatela sva misava, kuvona hilaha angatsakisaka nsati wa yena hakona, 
kutani akokeliwa hala ni hala. Wansati lweyi akalaka angatekiwanga, kumbe nhwanyana, atikarhatela sva Hosi, lesvaku miri ni moya wa yena sviva lesvihlawulekeke; kambe wansati lweyi atekiweke atikarhatela sva misava leyi, kuvona hilaha angatsakisaka nuna wa yena hakona. 
Nivula lesvi kumipfuna, kungali kumisivelasivela, kambe kuyendlela lesvaku svilo hinkwasvu svifamba khwatsi, mitinyiketa kutirhela Hosi, mingayanakanyi svin'wana.
Loko munhu ayanakanya lesvaku angahanyi hi ndlela yakona ni nhwanyana wa yena, ni loko kunavela ka yena kuli lokukulu, aayendle hilaha arhandzaka hakona loko svifanele kuva tano. Avatekani, aku kona kujoha ka svona. 
Kambe loko wanuna ayima atiyile mbilwini ya yena, angali na lexi ximusindzisaka kambe akota kutikhoma hi yexe, atava ayendla svona loko atiboha mbilwini ya yena kutshamisa xisvosvo angateki nhwanyana wa yena. 
Hikolaho, lweyi atekisaka n'wana wa yena wanhwanyana, ayendla svona; kambe lweyi angamutekisiki, ayendla svona lesvitlulisaka.
Wansati abohiwile ka nuna wa yena loko nuna ahahanya; kambe loko nuna wa yena afa, atshunxekile, angahatekiwa hi lweyi alavaka kutekiwa hi yena, ntsena asvifambe hilaha Hosi yisvi rhandzaka hakona. 
Hambi svilitano, asvitayampsa ka yena loko atitshamela ntsena angatekiwi; svosvo i miyanakanyu ya mina, nasvona nakholwa lesvaku na mina ni ni Moya wa Xikwembu.
I VA LE KORINTO 8
Hi mhaka ya svakuja lesvihumeseliwaka svikwembu sva hava, hitala kuvula lesvaku hi ni vutivi hinkwerhu. Kambe vutivi bzotano bzinyika munhu kutikulisa, kasi rirhandzu rayaka. 
Loko munhu ayanakanya lesvaku ativa xanchumu, angasitiva nchumu hilaha afanelaka kutiva hakona. 
Kambe loko munhu arhandza Xikwembu, ativiwa hi xona.
Loko kuli kuja lesvihumeseliweke svikwembu sva hava, hitiva lesvaku “xikwembu xa hava ahi xilo xanchumu misaveni” ni lesvaku “ku ni Xikwembu xili xin'we ntsena, axi kona xin'wana.” 
Hambi loko svilo svohlayiwa “svikwembu”, svili kona tilweni kumbe misaveni kufana ni lesvi kunene svikwembu svingatala ni tihosi tingatala 
kambe ka hina ku ni Xikwembu xin'we ntsena, Tatana lweyi svilo hinkwasvu svihumaka ka yena, na hina hihanyelaka yena; nasvona ku ni Hosi yin'we ntsena, Yesu Kriste lweyi hinkwasvu svitumbulukaka hi le ka yena, na hina hihanyaka hikolaho ka yena.
Ahi hinkwavu lava vanga ni vutivi lebzi; lesvi vanhu van'wana vahatoloveleke svikwembu sva hava, vaja svakuja sva vona kufana ni loko svili lesvihumeseliweke svikwembu lesvi, kutani ripfalu ra vona richakile hikolaho ka gome ra vona. 
Svakuja asvingahitshineti kusuhi ni Xikwembu; hambi loko hingaji, ahilahlekeliwi hi nchumu, hambi loko hija, ahibindzuli nchumu. 
Kambe tivoneleni lesvaku vutshunxeki bza n'wina lebzi, bzingahundzuki xikhunguvanyiso ka lava vanga ni gome. 
Hikuva loko munhu lweyi anga ni gome akuvona wena lweyi unga ni vutivi, na uli karhi uja sva svikwembu sva hava atempeleni ya svona, xana munhu lweyi angakala angatiyisiwi ripfalwini ra yena, kuja lesvihumeseliweke svikwembu svosvo ke? 
Kutani makwenu lweyi anga ni gome, lweyi Kriste amufeleke, wawonhaka hi mhaka ya vutivi bza wena. 
Loko mijohela vamakwenu hi ndlela leyi, ni kuwonha mapfalu ya vona lawa manga ni gome, mijohela Kriste. 
Hikolaho, loko svakuja svikhunguvanyisa makwerhu, ningakala ningahaji nyama ni siku ni rin'we, lesvaku ningatshuki nivangela makwerhu kukhunguvanyeka.
I VA LE KORINTO 9
Xana anitshunxekanga ke? Xana ani mupostola ke? Anivonanga Yesu Hosi ya hina xana? Xana ahi n'wina mihandzu ya ntirho wa mina Hosini ke? 
Hambi loko ka van'wana ningali mupostola, ka n'wina ni yena, hikuva mi xikombiso xa vupostola bza mina Hosini.
Kutihlamulela ka mina ka lava vanithethisaka hi loku: 
Xana ahi na mfanelo ya kuja ni kunwa? 
Xana ahi na mfanelo ya kufambafamba na hili ni nsati lweyi anga makwerhu Hosini, tani hi lesvi vapostola van'wana vayendlisaka svona, ni vamakwavu va Hosi, na Petrosi ke? 
Xana hi hina ntsena, mina na Barnabasi, lava hikalaka mfanelo yotshika kutirha ke? 
I mani lweyi atshamaka aya nyimpini hi kutihakelela hi yexe xana? I mani lweyi abzalaka mvhinya, kutani angaji mihandzu ya wona ke? I mani lweyi abzisaka ntlhambi, anganwi ntswamba wa wona xana?
Xana nihlaya lesvi hi mpfumelelo wa vanhu ke? Xana Nawu awuhlayi svosvo na wona ke? 
Nawini wa Moxe kutsaliwile lesvi: “Ungatshuki usiva nomo wa homu loko yili karhi yihula”. Xana Xikwembu xikhatalela tihomu ke? 
Xana axihlayi timhaka leti ngopfungopfu hikolaho ka hina ke? Ina, titsaliwile hikolaho ka hina, hikuva murimi afanele kurima na ali ni kulangutela, ni muhuli afanele kuhula na ali ni kulangutela lesvaku atayaveliwa sva yena. 
Xana loko himibzalela mbewu ya moya, xana i mhaka leyikulu loko hitshovela sva misava leyi ka n'wina ke? 
Loko vanhu van'wana vakuma timfanelo ka n'wina, xana hina ahi na kutikuma kutlula vona ke? Hambi svilitano, ahitirhisanga timfanelo leti. Hisviyamukelile hinkwasvu, lesvaku hingatshuka hihingakanya ndlela ya Evhangeli ya Kriste. 
Xana amisvitivi lesvaku lavatirhaka sva mintirho ya Tempele vaja svakuja sva le Tempeleni, ni lesvaku lavatisaka timhamba alitarini vayaveliwa sva tona ke? 
Hi ndlela leyo, Hosi yilerisile lavapaluxaka Evhangeli lesvaku vakuma svotihanyisa hi ntirho lowu wopaluxa Evhangeli.
Kambe mina anitirhisanga ni yin'we ya timfanelo leti. Nasvona anitsali lesvi kuyendlela lesvaku nititirhisa; hikuva ka mina svingayampsa kufa, kutlula kuyendlisa svona; mhakeni leyi, aku na munhu lweyi anganitekelaka kutidzunisa ka mina.
Loko nipaluxa Mahungu Lamanene, ahi lesvi ningatidzunisaka ha svona, hikuva svaniboha kumapaluxa; i khombo ka mina loko ningatwalisi Evhangeli! 
Loko ingi nitirha ntirho lowu hi kutihlawulela, nikuma hakelo ka wona; kambe lesvi niwutirhaka na ningatihlawulelanga, svihlaya lesvaku niyorhwexiwa wona. 
Kutani-ke, hakelo ya mina hi yihi ke? I kupaluxa Evhangeli ka vanhu, na ningalavi hakelo; i kutsika hi nexe mfanelo ya mina yohakeliwa ntirhweni lowu wopaluxa Evhangeli.
Hambi loko ningali xikarawa xa munhu ni mun'we, nitiyendlile xikarawa xa hinkwavu, lesvaku nitakota kukoka lavanyingi xikarhi ka vona. 
Ka Vayuda ni tiyendlile Muyuda, lesvaku nitakota kukoka Vayuda. Ka lava vanga hansi ka Nawu ni tiyendlile lweyi anga hansi ka wona, hambilesvi mina hi nexe ningaliki hansi ka Nawu, lesvaku nitakota kukoka lava vangahansi ka Nawu. 
Ka lava vanga handle ka Nawu, nitiyendlile lweyi anga handle ka wona, lesvaku nitakota kukoka lava vanga handle ka Nawu (hambilesvi ningaliki handle ka Nawu wa Xikwembu, kambe ninga nawini wa Kriste). 
Ka lavanga ni gome, nitiyendlile lweyi anga ni gome, lesvaku nitakota kukoka lava vanga ni gome. Kutani-ke, nitiyendlile hinkwasvu ka hinkwavu, lesvaku hi tindlela hinkwatu nitakota kuponisa van'wana. 
Niyendla hinkwasvu lesvi hikolaho ka Mahungu Lamanene, lesvaku nikota kuyaveliwa minkateko ya wona.
Xana amisvitivi lesvaku, hambi loko lavaphikizanaka hi kutsutsuma rivaleni ra mintlangu vatsutsuma hinkwavu, kambe lweyi akumaka hakelo i mun'we ntsena ke? Tsutsumani hi ndlela leyi yingatamipfuna kukuma hakelo yakona. 
Hinkwavu lavaphikizanaka mintlangwini, vatikhoma hi matlhelo hinkwawu. Vayendla svosvo lesvaku vatakuma hari leyiwonhekaka; kambe hina hilava leyi yingawonhekiki. 
Hikolaho, mina anitsutsumi muhulahula; anibi xibakela tani hi munhu lweyi abaka moya ntsena; 
kambe nixanisa miri wa mina, niwuyendla xikarawa, lesvaku ningakumeki na nili lweyi atsandzekaka, ndzhaku ka loko mina nitava nijondzisile van'wana.
I VA LE KORINTO 10
Vamakwerhu, nilava lesvaku mitwisisa lesvihumeleleke ka vatatana va hina: Hinkwavu avasirheleliwa hi refu, hinkwavu vapelile lwandle Leropshuka. 
Apapeni ni le lwandle vakhuvuliwile hinkwavu xinakulobzeni xa Moxe, 
hinkwavu vajile svakuja sva moya sva kufana, lesvihumeke tilweni; 
hinkwavu vanwile svakunwa svofana sva moya, hikuva avahamba vanwa ribzeni ra sva moya leri arivapangalata; ribze rakona aali Kriste. 
Hambi svilitano, lavanyingi mahlweni ka vona avatsakisanga Xikwembu; hi kolaho vafile mananga.
Svilo lesvi svihundzukile xitsundzuxu ka hina, kuhichavisa lesvaku hinganaveli lesvobiha, kufana ni lesvi vona vangayendlisa svona. 
Mingaveni vanhu lavagandzelaka svikwembu sva hava, kukotisa van'wana va vona. Hilaha Tsalwa rivulaka hakona riku: “Vanhu vatshamile hansi vaja ni kunwa, kutani vasungula kucina.” 
Hingatshukeni hinghena vuwosvini, kufana ni lesvi van'wana va vona vayendliseke svona, kutani hi siku rin'we kulovile vanhu va makume mambirhi ya makhulu na manharhu (23 000). 
Hingatshukeni hiringa Kriste, kufana ni lesvi van'wana va vona vayendliseke svona; kutani vahelisiwile hi tinyoka. 
Mingangurangureni  kufana ni lesvi van'wana va vona vayendliseke svona; kutani valovisiwile hi Ntsumi ya vuhelisi. 
Svilo lesvi svivahumelelile lesvaku sviva xitsundzuxu; nasvona svitsaliwile lesvaku na hina hitsundzuxiwa hi svona, hina lava hinga minkarhini ya makumu.
Hikolaho, lweyi ayanakanyaka lesvaku wahayimile, aativonele lesvaku angawi. 
Amisihumeleliwa hi ndzingo lowutlulaka matimba ya munhu. Xikwembu xatshembeka, xingakala xingapfumeli lesvaku mihlangana ni ndzingo lowu wumihlulaka; loko wutshuka wumitela, xona xitaminyika matimba ya kutiyisela, mikondza mihuma ka wona.
Hikolaho, vamakwerhu lavarhandzekaka, chavani kugandzela svikwembu sva hava. 
Nivulavula na n'wina kufana ni loko mili vanhu lava vanga ni kutwisisa; ringanisani hi n'wexe lesvi nisvivulaka. 
Ndzheko wa minkateko lowu hiwukhensaka, xana awuvuli lesvaku hi ni kuhlangana svin'we ni ngati ya Kriste ke? Ni xinkwa lexi hikhemelanaka, xana axihlayi lesvaku hi ni kuhlangana svin'we ni miri wa Kriste ke? 
Lesvi xinkwa xinga xin'we, hina lava hinga lavanyingi, hi miri wun'we; hikuva hinkwerhu hiyaveliwa xinkwa xin'we. 
Yanakanyani mayendlela ya Vaisrayele. Xana lavajaka timhamba letihumeseliweke Xikwembu, avahlanganisiwi ni Xikwembu alitarini rakona ke?
Xana hi marito lawa, nilava kuvula yini ke? Xana nili svakuja lesvihumeseliweke svikwembu sva hava svi ni nchumu wun'wana ka svona ke? Hambi svili svikwembu svakona, xana svi ni nchumu wun'wana ka svona ke? 
Ihim, anivuli svona! Kambe nili: Loko vamatiko vagandzela, vagandzela madimoni, avagandzeli Xikwembu. Kutani anilavi lesvaku miva ni vunakulobze ni madimoni. 
Asviyendleki lesvaku minwela ndzhekweni wa Hosi ni le ndzhekweni wa madimoni. Asviyendleki lesvaku mija mezeni wa Hosi ni le mezeni wa madimoni. 
Xana hilava kutshohokisa Hosi ke? Xana hayitlula hi matimba ke?
Mili: “Hinkwasvu svapfumeleleka.” Svatwala, kambe ahi hinkwasvu lesvipfunaka. Mili: “Hinkwasvu svapfumeleleka.” Kambe ahi hinkwasvu lesviyakisaka. 
Munhu angatshuki atilavela lesvinga sva yena ntsena, kambe aayanakanyi ni sva van'wana.
Nyama leyixaviweke lomu yixavisiwaka kona, janani yona hi ripfalu leritshunxekeke, mingavutisi lomu yihumaka kona, 
hikuva misava ni hinkwasvu lesvi svinga ka yona i sva Hosi. 
Loko mirhambiwa svakujeni hi munhu lweyi angaliki mupfumeli, kutani misvitsakela kuya kona, janani hinkwasvu lesvi vamiphamelaka svona, hi mbilu leyitshunxekeke, na mingavutisanga lomu svihumaka kona. 
Kambe loko mun'we amibzela lesvi: “Svakuja lesvi, svihumeseliwile svikwembu sva hava”, mingasvijeni, hikolaho ka lweyi amitsundzuxeke, na ali ni mbilu yokala yingatshunxekanga; 
loko niku “ripfalu”, anihlayi ra n'wina, kambe nihlaya ra lweyi akutsundzuxeke.Mitaku: “Hikolaho ka yini kutshunxeka ka mina kuyavanyisiwa hi ripfalu ra mun'wana xana? 
Loko nija svakuja na nili karhi nikhensa, hikolaho ka yini nisoliwa hi mhaka ya svakuja lesvi nisvikhenseke xana?” 
Nhlamulu hi leyi: Hambi mija, hambi minwa, hambi miyendla yini na yini, yendlani hinkwasvu kudzunisa Xikwembu. 
Mingakunguvayisi Vayuda, hambi Vagirika, hambi kereke ya Xikwembu. 
Tekelelani mina, hikuva nitsakisa vanhu hinkwavu hi tindlela hinkwatu, na ningatilaveli lesvipfunaka mina ntsena, kambe nilava lesvipfunaka lavanyingi, lesvaku vataponisiwa.
I VA LE KORINTO 11
Tekelani mina, kukotisa lesvi na mina nitekeleke Kriste.
Namikhensa, hikuva manitsundzuka minkama hinkwayu, nasvona mihlayisa milawu hilaha ningamijondzisa yona hakona. 
Kambe nilava lesvaku mitiva lesvi: Kriste i nhloko ya wanuna mun'wana ni mun'wana, xilesvo wanuna i nhloko ya wansati, Xikwembu i nhloko ya Kriste. 
Wanuna mun'wana ni mun'wana lweyi akhongelaka, kumbe lweyi aprofetaka na atifunengetile nhloko, asolisa Kriste lweyi anga nhloko ya yena. 
Kambe wansati mun'wana ni mun'wana lweyi akhongelaka, kumbe lweyi aprofetaka na angafunengelanga nchumu nhlokweni, asolisa nuna wa yena, lweyi anga nhloko ya yena; svifana ni loko onge atsemetiwile misisi. 
Loko wansati angafunengeli nchumu nhlokweni, aatsemete ni misisi ya yena. Kambe loko svikhomisa tingana ka wansati kubzevula misisi, aafunengele xanchumu nhlokweni!
Wanuna angafanelanga kutifunengeta nhloko, hikuva yena i xifaniso xa Xikwembu ni kudzuneka ka xona, kasi wansati i kudzuneka ka wanuna. 
Wanuna angahumesiwanga ka wansati, kambe i wansati lweyi ahumesiweke ka wanuna; 
nasvona wanuna angavumbeliwanga wansati, kambe i wansati lweyi avumbeliweke wanuna. 
Loko svilitano, hikolaho ka tintsumi, wansati afanele kuva ni xikombiso nhlokweni, xa ntikelo wa yena. 
Kambe hi tlhelo rin'wana, mahlweni ka Hosi wansati angatshunxekanga handle ka wanuna, na yena wanuna angatshunxekanga handle ka wansati. 
Hikuva kukota lesvi wansati ahumesiweke ka wanuna, hi ndlela yoleyo na yena wanuna avelekiwa hi wansati, kambe hinkwasvu svihuma ka Xikwembu.
Tsemani hi n'wexe: Xana svafanela lesvaku wansati akhongela Xikwembu na angafunengelanga nchumu nhlokweni ke? 
Xana na wona ntumbuluku awumijondzisi lesvaku loko wanuna ali ni misisi yoleha, svimunyika xisolo ke? 
Kasi wansati loko ali ni misisi yoleha, xana asvimunyiki ndzhuti ke? Hikuva anyikiwile misisi yoleha kuva xifunengelo xa yena. 
Hambi loko munhu alava kuphika hi svona, hina ahitolovelanga lesvo, na tona tikereke ta Xikwembu atisvitolovelanga.
Loko nili karhi niminyika svileriso lesvi, ku ni lesvi svinivilelisaka: Hi lesvaku tinhlengeletanu ta n'wina tawonha kutlula kululamisa. 
Xorhanga: Nitwa lesvaku ku ni kuhambana xikarhi ka n'wina loko minghena tinhlengeletanu ta n'wina; mhaka leyi, hi tlhelo rin'wana nikholwa lesvaku yingava yona. 
(Svatwala, mintlawa yifanele kuva kona xikarhi ka n'wina, lesvaku lava vanga va ntiyiso xikarhi ka n'wina na vona vavonaka.) 
Kutani-ke, loko minghena tinhlengeletanu ta n'wina, lexi mixijaka axahali Xilalelo xa Hosi; 
hikuva loko mita kujeni, mun'wana ni mun'wana atsutsumela kuja svakuja sva yena, kutani van'wana vakiyela, kasi van'wana vanwa vakondza vadakwa. 
Xana ami na makaya yojela ni kunwela ka wona ke? Xana mitasandza kereke ya Xikwembu, mikhomisa svisiwana tingana ke? Nitakuyini ka n'wina? Xana ningamikhensa ke? Ihim, mhakeni leyi animikhensi.
Timhaka leti nitihundziseleke ka n'wina hi leti tihumeke ka Hosi hi xiviri xa yona: Hi lesvaku, hi vusiku lebzi anyiketiweke ha bzona, Hosi Yesu atekile xinkwa, 
akhensa, axikhema, aku: “Lesvi i miri wa mina, lowunyiketiwaka hikolaho ka n'wina; yendlani svosvo hi kuniyanakanya.” 
Hi ndlela yoleyo, ndzhaku ka loko valalelile, ateka ni ndzheko, aku: “Ndzheko lowu i ntwananu lowumpsha lowuyendliwaka hi ngati ya mina. Minkama hinkwayu loko minwela ka wona, sviyendleni hi kuniyanakanya.” 
Hikuva minkama hinkwayu loko mija xinkwa lexi, ni loko minwela ndzhekweni lowu, mitwalisa rifu ra Hosi, yikondza yivuya.
Hikolaho, mun'wana ni mun'wana lweyi ajaka xinkwa lexi, kumbe lweyi anwelaka ndzhekweni wa Hosi hi ndlela leyingalulamangiki, atava ni nandzu wojohela miri ni ngati ya Hosi. 
Munhu afanele kurhanga hi kutikamba, kuva kona angataja xinkwa lexi ni kunwela ndzhekweni lowu; 
hikuva loko munhu aja ni kunwa na ali karhi angativisisanga svinene ta miri wa Hosi, aja ni kunwa kuyavanyisiwa ka yena. 
Hikolaho, ku ni lavanyingi xikarhi ka n'wina lavanga ni gome ni lava vavabzaka, na svona, van'wana vafile. 
Loko onge hatikambisisa, ahingatayavanyisiwa; 
kambe lesvi hiyavanyisiwaka hi Hosi, holayiwa lesvaku hitakala hingayavanyiseliwi makumu svin'we ni vanhu va misava.
Hikolaho, vamakwerhu, loko mihlengeletana akuva mija Xilalelo, yimelanani; 
loko mun'wana ali ni ndlala, aaje kaya, lesvaku kuhlengeletana ka n'wina kungamuyisi kuyavanyisiweni. Loko tili timhaka tin'wana, nitatamilerisa tona loko nitata.
I VA LE KORINTO 12
Amhakeni ya tinyiko ta Moya, vamakwerhu, nilava lesvaku mitiva lesvinga svona. 
Masvitiva lesvaku, loko mahali vamatiko, amiyisiwa hala ni hala, mikokeliwa ka svikwembu sva hava lesvingavulavuliki. 
Hikolaho, namitsundzuxa nili, munhu lweyi afambisiwaka hi Moya wa Xikwembu, angakala angavuli aku: “Yesu aarhukiwe!” Nasvona aku na munhu lweyi angavulaka aku: “Yesu i Hosi!” Loko angali lweyi afambisiwaka hi Moya Lowokwetsima.
Ku ni tinyiko ta tinxakaxaka ta moya, kambe Moya wakona i wun'we; 
ku ni tindlela ta tinxakaxaka totirhela vanhu, kambe Hosi yakona i yin'we; 
matimba ya Xikwembu matirha hi tindlela ta tinxakaxaka, kambe i Xikwembu xin'we lexitirhaka hinkwasvu ka vanhu hinkwavu. 
Munhu mun'wana ni mun'wana apfuleteliwa svin'wana hi Moya, lesvaku svitapfuna hinkwavu. 
Mun'we anyikiwa hi Moya kuvulavula sva vutlhari, mun'wana anyikiwa kuvulavula sva vutivi, hi kuya hi Moya wolowo; 
mun'wana anyikiwa kupfumela hi Moya lowu, mun'wana kambe akuma nyiko ya kuhanyisa vanhu hi Moya wo wa wun'we; 
mun'wana anyikiwa matimba ya kuyendla mahlori, mun'wana matimba ya kuprofeta; mun'wana akota kuvona kuhambana mahlweni ka mimoya; mun'wana anyikiwa kuvulavula hi tindzimi letingativiwiki ta tinxakaxaka, mun'wana matimba ya kuhlamusela tindzimi leti. 
Kambe hinkwasvu lesvi i ntirho wa Moya wowawun'we, lowuyavelaka tinyiko tohambana ka munhu mun'wana ni mun'wana hilaha wurhandzaka hakona.
Kutani-ke, miri i wun'we, hambilesvi wunga ni svirho lesvinyingi; na svona svirho, akutaleni ka svona, sviyendla miri wun'we ntsena. Kutani na wona miri wa Kriste, wutano. 
Hinkwerhu, hambi hili Vayuda kumbe Vagirika, svikarawa kumbe lavatifumaka, hihundzukile miri wun'we, hi kutsakamisiwa ka hina Moyeni wun'we; hinkwerhu hinyikiwile kunwa Moya wun'we ntsena.
Miri awu na xirho xin'we ntsena, kambe wu ni svirho lesvinyingi. 
Loko nenge wungaku: “Lesvi ningaliki voko, ani wa miri”, xana hakunene awungavi wa miri, hambi loko wuvulavulisa lesvi ke? Ihim! 
Ni loko ndleve yingaku: “Lesvi ningaliki tihlo, ani wa miri”, xana hakunene ayingavi ya miri, hambi loko yivulavulisa lesvi ke? Ihim!
Loko miri hinkwawu awuli tihlo, kutwa ka tindleve akutava kwihi ke? Loko miri hinkwawu awuli ndleve, kunun'huta ka tinhompfu akutava kwihi ke? 
Kambe hilaha svinga hakona, Xikwembu xivekile svirho mirini, xin'wana ni xin'wana hilaha xirhandzeke hakona. 
Loko svirho hinkwasvu asviyendla xirho xin'we, miri awutava kwihi ke? 
Hilaha svinga hakona, svirho i svinyingi, kambe miri i wun'we.
Tihlo ringakala ringabzeli voko riku: “Ani na mhaka na wena.” Kumbe nhloko yingakala yingabzeli milenge, yiku: “Ani na mhaka na n'wina.” 
Ihim! Kambe svirho sva miri lesvivonekaka na svitsanile kutlula svin'wana, hi svona lesvi svilavekaka. 
Svirho sva miri lesvi hipimisaka lesvaku asvi na risima rikulu, hi svona lesvi hisvinyikaka risima lerikulu; lesvi sva tingana, hi svona lesvi hisvifunengetaka hi risima ngopfu. 
Kasi svirho sva hina lesvidzunekaka, svona asvilavi hinkwasvu lesvi. Kambe Xikwembu xivumbile miri, na xili karhi xinyika kudzuneka lokukulu ka svirho lesvi asvipfumala kudzuneka. 
Xiyendle lesvaku kungavi na kuyavana mirini, kambe svirho hinkwasvu svitirhelana. 
Loko xirho xin'we xitwa kuvava, svirho hinkwasvu svitwa kuvava svin'we na xona; ni loko xirho xin'wana xidzunisiwa, svirho hinkwasvu svitsaka na xona.
Xilesvo-ke, n'wina mi miri wa Kriste; kutani mun'wana ni mun'wana wa n'wina i xirho xa wona. 
Kutani kusunguleni Xikwembu xivekile vapostola kerekeni, ndzhaku kuta vaprofeta, kutlhantama vajondzisi; kutani kuta lavayendlaka mahlori, ni lava vanga ni nyiko ya kuhanyisa vanhu, ni lavatirhaka svopfuna van'wana, ni lavanyikiweke kufambisa mintirho, ni kuvulavula hi tindzimi letingativiwiki ta tinxakaxaka. 
Xana hinkwavu i vapostola ke? Xana hinkwavu i vaprofeta ke? Xana hinkwavu i vajondzisi ke? Xana hinkwavu hi lavayendlaka mahlori ke, 
kumbe lava vanga ni nyiko yohanyisa, kumbe lavavulavulaka hi tindzimi letingativiwiki ke? Xana hinkwavu hi lavahlamuselaka tindzimi leti ke? 
Chivirikelani tinyiko ta Moya letitlulaka tin'wana hi kusaseka.
I VA LE KORINTO 13
Hambi ningavulavula tindzimi ta vanhu ni ta tintsumi, kambe ningali na rirhandzu, nifana ni nsimbi leyipfumaka, kumbe sviphambati sva nsimbi loko svibananisiwa. 
Ni loko kumbe nili ni nyiko ya kuprofeta, nili ni kutwisisa svihundla hinkwasvu ni vutivi hinkwabzu, ni loko nili ni kupfumela hinkwaku, nikondza nikunula tintshava, kambe ningali na rirhandzu, ani nchumu. 
Hambi ningateka rifuwo ra mina hinkwarhu ninyika vanhu, ni loko ninganyiketa miri wa mina lesvaku wuhisiwa, kambe ningali na rirhandzu, asvinipfuni nchumu.
Rirhandzu ratiyisela, nasvona ri ni timpsalu; rirhandzu ari na mavondzo, aritinyungubzisi, aritikulisi; 
rirhandzu arihanyi hi ndlela yosoleka, aritilaveli lesvi svinga sva rona ntsena, ari na xitsukutswana; rirhandzu ari na xiveketela xa lesvobiha; 
rirhandzu aritsakeli kuhomboloka, kambe ritsakisiwa hi ntiyiso. 
Riyamukela hinkwasvu, ripfumela hinkwasvu, rilangutela hinkwasvu, ritiyisela ka hinkwasvu.
Rirhandzu ariheli ni siku ni rin'we. Loko bzili vuprofeta bzitahundza; na tona tindzimi titahela; hambi bzili bzona vutivi bzitahundza. 
Hikuva vutivi bza hina abzihetisekanga, ni matimba ya hina ya kuprofeta amahetisekanga; 
kambe loko kutafika lesvihetisekeke, lesvi svingahetisekangiki svitahundza. 
Loko nahali xihlangi, anivulavula kufana ni xihlangi, nititwa kufana ni xihlangi; kambe svosvi ningahundzuka wanuna, nitshikile sva vuhlangi. 
Svosvi hivona hi riphume tani hi le ka xivonivoni; kambe nkameni wolowo, hitalangutana hi mahlo; svosvi vutivi bza mina abzihetisekanga, kambe nkameni wolowo nitativa hi kuhetiseka, tani hi lesvi Xikwembu na xona xinitivaka hi kuhetiseka. 
Svosvi-ke, kutiyile svilo svinharhu: Kupfumela, kulangutela ni rirhandzu; kambe lexikulu ngopfu ka svona i rirhandzu.
I VA LE KORINTO 14
Tikarhateleni kuva ni rirhandzu, kambe nasvona michivirikela tinyiko ta Moya, ngopfungopfu nyiko ya kuprofeta. 
Lweyi avulavulaka hi ririmi leringativiwiki, angavulavuli ni vanhu, kambe avulavula ni Xikwembu, hikuva aku na munhu lweyi amutwisisaka; avulavula svihundla hi kupfuleteliwa. 
Kasi lweyi aprofetaka, abzela vanhu marito lawa mayakisaka, ni lawa matiyisaka, ni lawa machavelelaka. 
Lweyi avulavulaka hi ririmi leringatwisisiwiki watiyaka yena n'winyi; kasi lweyi aprofetaka ayakisa nhlengeletanu. 
Nasvilava lesvaku hinkwenu mivulavula hi tindzimi letingatwisisiwiki, kambe ngopfungopfu nilava lesvaku miprofeta. Lweyi aprofetaka, atlula lweyi avulavulaka hi tindzimi (handle ka loko kuli ni kuhlamusela, lesvaku nhlengeletanu yitakuma lesvi sviyiyakisaka). 
ikolaho-ke, vamakwerhu, loko nita ka n'wina, nifika nivulavula hi tindzimi letingatwisisiwiki, nitamipfunisa kuyini xana? Aningamipfuni, handle ka loko ningatirhisa mavulavulela lawa mahlavutelaka svin'wana, kumbe ya vutivi, kumbe ya kuprofeta, kumbe ya kujondzisa.
Svifana ni ka svilo lesvingahefemuliki, kufana ni nanga kumbe haripa: Loko svichayiwa kutani svingahumesi mimpfumawulu ya kuhambanahambana, xana risimu ra svona ringativiwa hi ndlela yihi, lesvaku hi leroyini ke? 
Ni loko mhalamhala yingapfumi svinene, i mani lweyi angatahloma matlhari ya nyimpi ke? 
Svitano na n'wina, loko mivulavula hi ririmi leringativiwiki. Handle ka loko mihumesa rito leritwalaka, xana vanhu vatativisa kuyini lesvi misvivulaka ke? Mitava mivulavula lesvihahaka ni moya.
Natshemba lesvaku ku ni tinxakaxaka ta mimpfumawulu leyotala ngopfu laha misaveni; kambe aku na ni wun'we wa yona lowu wungahava lexi wuhlayaka xona. 
Kutani loko ningativi lesvaku mpfumawulu wakona wuhlaya yini, nitava munhu wa le handle ka lweyi avulavulaka; na yena munhu muvulavuli atava munhu wa le handle ka mina. 
Svitano na n'wina: Lesvi minavelaka kuchivirikela tinyiko ta Moya, yendlani hi matimba kutirhisa letipfunaka kuyaka svirho sva nhlengeletanu.
Hikolaho, lweyi avulavulaka hi ririmi leringativiwiki, aakhongele lesvaku akota kurihlamusela. 
Hikuva loko nikhongela hi ririmi lero, i moya wa mina lowukhongelaka, kambe miyanakanyu ya mina ayitirhi nchumu. 
Loko svili lesvo, kungayendliwa yini xana? Nifanele kukhongela hi moya wa mina, kambe nakona nifanele kukhongela hi miyanakanyu ya mina. Nifanele kuyimbelela hi moya wa mina, kambe nakona nifanele kuyimbelela hi miyanakanyu ya mina. 
Hikuva loko ukhensa hi moya wa wena na uli wexe, xana munhu lweyi anga nhlengeletanweni atavulisa kuyini “Amen!” Kuhlamula xikhongelo xa wena xa kukhensa, lesvi angativiki lexi uxihlayaka ke? 
Xikhongelo xa wena xokhensa xingava lexinene ngopfu, kambe ka munhu lweyi mun'wana, aximuyakanga. 
Nikhensa Xikwembu, hikuva nivulavula hi tindzimi letingativiwiki kutlula n'wina hinkwenu; 
kambe, nhlengeletanweni, nitsakela kuvula marito ya ntlhanu hi kutirhisa miyanakanyu ya mina, lesvaku nitajondzisa ni lava van'wana, kutlula kuvulavula marito ya madzanadzana hi ririmi leringativiwiki.
Vamakwerhu, mingafaneni ni vatsongwana kuyanakanyeni ka n'wina. Loko kuli ka lesvobiha mifanele kufana ni svihlangi kambe miva lavakuleke kuyanakanyeni. 
Kutsaliwile Nawini, vaku: “Nitavulavula ni vanhu lava hi milomo ya vanhu va tindzimi tin'wana ni vamatiko man'wana; kambe hambi svilitano, avanganiyingisi, kuvula Hosi.” 
Hikolaho, kuvulavula hi tindzimi letingativiwiki i xikombiso kungali ka vapfumeli, kambe ka lava vangaliki vapfumeli; kasi kuprofeta i xikombiso, kungali ka lava vangaliki vapfumeli, kambe ka vapfumeli. 
Loko nhlengeletanu hinkwayu yita ndhawini yin'we, ni loko hinkwavu vavulavula hi tindzimi letingativiwiki, kutani kutshuka kunghena vanhu lava vangaliki vapfumeli, xana avangavuli vaku: “Mi ni rihuhe, ke?” 
Kambe loko mun'wana ni mun'wana aprofeta, kutani kutanghena munhu lweyi angaliki mupfumeli, marito ya hinkwavu matamukholwisa lesvaku i mujohi, kutani hinkwavu vamuyavanyisa; 
svihundla sva mbilu ya yena svitahumelela rivaleni, kutani atawa hi mombo, agandzela Xikwembu, kutani atavula aku: “Hakunene Xikwembu xi kona la xikarhi ka n'wina.”
amakwerhu, loko svili lesvo kungayendliwa yini? Loko mihlengeletana, mun'we angava ni Tipisalma, mun'wana angava ni jondzo, kumbe mhaka leyi akombisiweke yona hi Xikwembu, kumbe nyiko yovulavula hi ririmi leringativiwiki, kumbe nyiko yohlamusela lesvivulavuliweke; kambe hinkwasvu asvive lesviyakisaka nhlengeletanu. 
Loko kuvulavuliwa hi ririmi leringativiwiki, akuvulavule vambirhi kumbe vanharhu ntsena, sviyima kolaho; avanyikane nkama, kuli ni lweyi ahlamuselaka. 
Loko kungali na muhlamuseli, lweyi alavaka kuvulavula hi tindzimi letingativiwiki aamiyele angavulavuli nhlengeletanweni; aavulavulele mbilwini ya yena, ni kuvulavula ni Xikwembu. 
Loko vali vaprofeta akuvulavule vambirhi kumbe vanharhu, kutani van'wana avakambisise marito ya vaprofeta lava. 
Loko mun'we ali kuvulavuleni, kutani mun'wanyana wa lava vanga kona akombisiwa mhaka hi Xikwembu, lweyi avulavulaka aamiyele. 
Hinkwenu mitawukuma nkama wa kuprofeta, mun'wana ni mun'wana wa n'wina, lesvaku hinkwavu vatajondza, ni lesvaku hinkwavu vatatiyisiwa. 
Amimoya ya vaprofeta yifumiwa hi vaprofeta. 
Hikuva Xikwembu ahi Xikwembu xa mpfilumpfilu, kambe i xa kurhula.Lesvi svinga ntolovelo tikerekeni hinkwatu ta vahlawuliwa va Xikwembu, 
hi lesvaku vavasati vafanele kumiyela tinhlengeletanwini, hikuva avapfumeleliwi kuvulavula; vavasati vafanele kutitsongahata, hilaha Nawu na wona wuvulaka hakona. 
Loko valava kutiva svin'wana, avavutise vanuna va vona kaya, hikuva svikhomisa tingana loko wansati avulavula nhlengeletanweni. 
Mili yini? Xana Rito ra Xikwembu ritile hi le ka n'wina, kumbe riyotela n'wina ntsena ke?
Loko mun'we ativona na ali muprofeta, kumbe ali lweyi anga ni tinyiko ta Moya, aative lesvaku timhaka leti nimitsalelaka tona, i milawu ya Hosi. 
Loko mun'we angali na mhaka na svona, na n'wina mingavi na mhaka na yena. 
Hikolaho vamakwerhu, chivirikelani kuva ni nyiko ya kuprofeta, nasvona mingasiveleni lavavulavulaka hi tindzimi letingatwisisiwiki. 
Ntsena, hinkwasvu asviyendliwe khwatsi ni hi nawu wakona.
I VA LE KORINTO 15
Svosvi vamakwerhu, nilava kumitsundzuxa hi ta Evhangeli leyi ni yipaluxeke ka n'wina, miyiyamukela miva mitiyisela; nasvona matiyisela ka yona; 
mikarhi miponisiwa hi yona, loko kunene mihlayisa vumboni bza mina ka yona, ni loko kupfumela ka n'wina, ka yona kungavanga ka hava.
Nimihundzisele lesvi na mina nisviyamukeleke, svinga lesvikulu ka hinkwasvu: Hi lesvaku Yesu afele svijoho sva hina, hilaha Matsalwa mavulaka hakona; 
ni lesvaku alahliwile sirheni ava apfuxiwa kufeni hi siku ra vunharhu, hilaha Matsalwa mavulaka hakona; 
ni lesvaku ahumelele ka Kefasi, ndzhaku ahumelela ka lava vakhume na vambirhi. 
Atlhele ahumelela hi nkama wun'we ka vamakwavu lavatlulaka ntlhanu wa madzana (500); lavanyingi va vona vahali kona ni svosvi, kambe van'wana se vayetlele. 
Ndzhaku ka svosvo, ahumelele ka Yakobe, atlhela ahumelela ka vapostola hinkwavu. 
Kuheteleleni ka lesvi hinkwasvu, ahumelelile ni ka mina, mina nifanaka ni n'wana wovelekiwa nkama wungasifika. 
Ni lwentsongo ka vapostola, asvinifanelanga kuhlayiwa mupostola, hikuva nixanisile kereke ya Xikwembu. 
Kambe ni lesvi ningaxisvona hi timpsalu ta Xikwembu, kutani timpsalu takona, leti Xikwembu xinikombeke tona, atiwelanga hansi. Ntiyiso wakona hi lesvaku nitirhile ngopfu kuvatlula hinkwavu; hambi svilitano, akutirhanga mina, kambe kutirhile timpsalu ta Xikwembu leti tinga ka mina. 
Hikolaho, hambi ali mina, hambi ali vona, mahungu ya hina hi wolawo, kutani hi wona lawa mimapfumeleke.
Loko kujondzisiwa lesvaku Kriste apfuxiwile kufeni, xana sviyendlisa kuyini lesvaku van'wana xikarhi ka n'wina vaku vafi avapfuki? 
Loko vafi vangapfuki, Kriste hi xiviri na yena angapfuxiwanga. 
Kutani loko Kriste angapfuxiwanga kufeni, kujondzisa ka hina akuhlayi nchumu ni kupfumela ka n'wina i ka hava. 
Kuhundzisa lesvo: Hingakumiwa na hili lavanyikeke vumboni bza mavunhwa hi ta Xikwembu, hikuva hivulile nahitiyisa lesvaku i Xikwembu lexipfuxeke Kriste kufeni, kasi aximupfuxanga, loko hakunene vafi vangapfuxiwi kufeni.
Hikuva loko vafi vangapfuxiwi, Kriste na yena angapfuxiwanga. 
Kutani loko Kriste angapfuxiwanga, kupfumela ka n'wina i ka hava, kutani mahali svijohweni sva n'wina. 
Kutani-ke, na vona lavafeleke ka Kriste valovele makumu. 
Loko ka Kriste hingalanguteli svin'wana, kambe holangutela sva vutomi lebzi ntsena, hi vanhu lavanga ni khombo leritlulaka ra vanhu hinkwavu.
Kambe lexitiyeke hi lesvaku Kriste apfuxiwile xikarhi ka vafi. Hi svona lesvitshembisaka lesvaku lava vafeke na vona vatapfuxiwa. 
Hikuva lesvi rifu ringavangiwa hi munhu mun'we, kupfuka ka vafi nakona kutisiwile hi munhu mun'we. 
Kukotisa lesvi hinkwavu vafaka hikolaho ka Adamu, hi ndlela yoleyo, hinkwavu vatatlhela vapfuxiwa hikolaho ka Kriste. 
Kambe mun'wana ni mun'wana atapfuxiwa hi nkama wa yena: Worhanga i Kriste xinga xo xitshembiso; kutani loko Kriste ata, lava vangava va yena vatalandza. 
Ndzhaku, kutafika makumu, siku leri anyiketaka Mfumu ka Xikwembu Tatana, loko atava ahelisile vuhosi hinkwabzu, ni kufuma hinkwaku, ni matimba hinkwawu. 
Hikuva Kriste afanele kufuma, kukondza Xikwembu xiveka valala hinkwavu hansi ka minkondzo ya yena. 
Kutani nala lweyi wohetelela lweyi angatahelisiwa i rifu; 
tani hi kuvula ka Matsalwa: “Xikwembu xivekile hinkwasvu hansi ka minkondzo ya yena.” Kutani loko Matsalwa mahlaya lesvaku: “Hinkwasvu svivekiwile hansi ka yena”, svatwala lesvaku akukatsiwi Xikwembu, hikuva hi xona xivekeke svilo hinkwasvu hansi ka Kriste. 
Loko hinkwasvu svivekiwile hansi ka yena N'wana, na yena hi xiviri atavekiwa hansi ka Xikwembu lexi xivekeke hinkwasvu hansi ka yena, lesvaku Xikwembu xiva lexifumaka henhla ka hinkwasvunkwasvu.
Xana vanhu valava yini, loko vatsakamisiwa hikolaho ka lavafeke ke? Loko vafi vangapfuki nikutsongo, svipfuna yini kutsakamisiwa hikolawo ka vona ke? 
Na hina, xana svihipfuna yini kutiyisela makhombzeni minkama hinkwayu ke? 
Hakunene, masiku hinkwawu nilangutane ni rifu! Nivula na nitiyisile vamakwerhu, hikuva nitidzunisa hi n'wina hikolaho ka Yesu Kriste Hosi ya hina. 
Loko ongi nilwile ni svivandzana le Efesa na nili munhu ntsena lweyi afaka, asvitava svinipfunile yini ke? Loko vafi vangapfuxiwi, “ahijeni hinwa, hikuva mundzuku hitafa!”, hi kuvula ka Matsalwa. 
Mingapfumeleni kuxengiwa: “Vanghanu lava vobiha vawonha mikhuva leyinene.” 
Xalamukani, mitshika kujoha. Van'wana va n'wina avativi Xikwembu; nivula lesvi kumikhomisa tingana.
Kumbe mun'wana ataku: “Vafi vapfuxiwa hi mukhuva wihi ke? Vatava ni miri wa lixaka muni ke?” 
I kuvutisa ka xihunguki koloko! Lexi wena uxibzalaka, xifanele kurhanga xifa, loko xilava kutlhela xihanya. 
Lexi uxibzalaka, axisiva miri wa lexi xingatahuma, kambe i ndzhoho ntsena leyikhumuzeliweke; kumbe i ya mavele, kumbe i ya timbewu tin'wana. 
Xikwembu xinyika ndzhoho leyi amiri hilaha xirhandzaka hakona; xinyika mbewu yin'wana ni yin'wana miri lowu wunga wa yona.
Nyama hinkwayu ayifanani; nyama ya vanhu i ya rixaka rin'wana; ya sviharhi i yin'wana, ni ya tinyanyana i yin'wana, ni ya tihlampfi i yin'wana. 
Ku ni miri wa le tilweni, ku ni miri wa laha misaveni; kambe miri wa le tilweni wu ni kusaseka kun'wana, wa laha misaveni wu ni kun'wana. 
Jambu ri ni kusaseka kun'wana, ni n'weti yi ni kun'wana, ni tinyeleti ti ni kun'wana; nyeleti yin'we yitlula yin'wanyana hi kuphatima.
Kupfuka ka vafi ku tano nakona: Kufana ni mbewu, miri wulahliwa na wuli lowuhantlaka kuwonheka, wupfuxiwa na wuli lowu wungahawonhekiki; 
wulahliwa na wuli wosoleka, wupfuxiwa na wuli ni matimba; wulahliwa na wuhelile matimba, wupfuxiwa na wutele matimba; 
wulahliwa na wuli miri wa nyama, wupfuxiwa na wuli miri wa moya. Ku ni miri wa nyama, kambe wa moya na wona wu kona. 
Hikolaho kutsaliwile, vaku: “Munhu wa kusungula Adamu, ayendliwile xivumbiwa lexihanyaka.” Kambe Adamu lweyi wohetelela ayendliwile moya lowuhanyisaka. 
Hambi svilitano, lesvirhangaka ahi svona sva moya, i sva ntumbuluku, kutani ndzhaku kuta sva moya. 
Munhu wa kusungula ahumile misaveni, na ali lweyi ayendliweke hi ntshuri wa misava; munhu lweyi wa vumbirhi ahuma tilweni. 
Vanhu lavavumbiweke hi ntshuri vafana ni munhu lweyi wa ntshuri; ni vanhu va le tilweni vafana ni munhu lweyi wa le tilweni. 
Kukotisa lesvi hingayambala xivumbeko xa munhu wa ntshuri, hi ndlela yoleyo hitayambala xivumbeko xa munhu wa le tilweni.
Lesvi nihlayaka svona, vamakwerhu, hi lesvi: Nyama ni ngati svingakala svingaji ndzhaka ya Mfumu wa Xikwembu, nasvona lesvihantlaka kuwonheka svingakala svingaji ndzhaka ya lesvi svingawonhekiki. 
Yingisani, nimibzela xihundla: Ahingafi hinkwerhu, kambe hinkwerhu hitahundzuliwa, 
hi nkamanyana, hi kutsopeta ka tihlo, kuyibeni ka mhalamhala ya makumu; mhalamhala yitatwala, kutani vafi vatapfuxiwa vahambaniseliwa makumu ni kuwonheka, kutani hina hitahundzuliwa. 
Hikuva lexibolaka xifanele kufunengela lexingaboliki, ni lexi xifaka xifanele kufunengela lexingafiki. 
Kutani loko lexibolaka xitava xifunengele lexingaboliki, ni loko lexifaka xitava xifunengele lexingafiki, hi kona rito leritsaliweke ringatahetiseka, leringe: “Rifu rimitiwile, rihluliwele makumu.”
“Wena rifu, kuhlula ka wena ku kwihi ke? Wena rifu, ndzhombo wa wena wu kwihi ke?”
Ndzhombo wa rifu i xijoho, kutani matimba ya xijoho i Nawu. 
Kambe akukhensiwe Xikwembu lexi xihinyikaka kuhlula hi Hosi ya hina Yesu Kriste.
Hikolaho, vamakwerhu lavarhandzekaka, tiyani svinene mingatsekatsekeni; tiyiselani svinene, mitirhela Hosi masiku hinkwawu, na mili karhi misvitiva lesvaku mintirho ya n'wina Hosini ayingaweli hansi.
I VA LE KORINTO 16
Loko wuli nhlengo lowuhumeseliwaka vahlawuliwa va Xikwembu, na n'wina mitayendla hilaha ni leleteke tikereke ta Galatiya hakona. 
Hi siku rosungula ra vhiki, mun'wana ni mun'wana wa n'wina aaveke xanchumu hi tlhelo, ka lesvi asvibindzuliseke, lesvaku nhlengo wungahayendliwi siku leri nitaka. 
Hlawulani van'we xikarhi ka n'wina, kutani loko nifika, nitavanyika mapapela, nivarhuma lesvaku vaheleketa nyiko ya n'wina Yerusalema. 
Loko svifanela lesvaku na mina niya kona, nitafamba na vona.
Nitata le ka n'wina, kambe nitahundza hi le Makedoniya, hikuva ni ni makungu ya kuya kona. 
Kumbexana nitatshama na n'wina, hambi kuli kuheta vuxika hinkwabzu na n'wina, akuva minipfuna kuhundzela kun'wana lomu ninganavelaka kuya kona. 
Hikuva svosvi anilavi kumiyendzela na nili muhundzi wa ndlela ntsena; ni ni kutshemba ka lesvaku nitatshama nkama woleha ka n'wina, loko Hosi yisvirhandza. 
Nahatatshama kola Efesa kufika nkama wa Pentekoxta. 
Nipfuleliwe xipfalu xa ntirho lowu wosaseka, kambe lava vaniyalelaka vatele.
Loko Timotewu ata, vonani lesvaku atitwa na atshunxekile loko ali ka n'wina; atirha ntirho wa Hosi kufana na mina. 
Loko svilitano, kungavi na munhu lweyi amusolaka; mupfuneni kuhundzela mahlweni hi kurhula, atavuya laha ka mina; mina ni vamakwerhu hi mulangutelile.
Loko ali makwerhu Apolosi, nimukhongotele ngopfu lesvaku ata le ka n'wina ni vamakwerhu; aangasvilavi ngopfu kuta svosvi, kambe atata siku leri angatasvikota.
Hitekani, mitiya svinene kupfumeleni, miva vavanuna, mitinyika matimba. 
Hinkwasvu lesvi misviyendlaka, asviyendliwe hi rirhandzu.
Nahali ni xitsundzuxu, vamakwerhu: Mavativa vanhu va ka Stefanasi, ni lesvaku hi vona vapfumeli lavorhanga lavahumeke tikweni ra Akaya, ni lesvaku vatinyiketile kutirhela vahlawuliwa va Xikwembu. 
Namikhongotela svinene kutiveka hansi ka vanhu lava, ni ka mun'wana ni mun'wana lweyi atinyiketeke kutirha ntirho wolowo, atikarhatela wona.
Nitsakile ngopfu hi kuta ka Stefanasi, na Fortunato, na Akayiko, hikuva vanitiselile lesvi n'wina mitsandzekeke kusviyendla, hikuva mili kule. 
Vanirhulise mbilu, na n'wina vamirhulise timbilu hi kuyendla svosvo. Vanhu lavotano, vafanela kukhensiwa!
Tikereke ta le Aziya tamirungula. Akila na Prisika, svin'we ni kereke leyihlengeletanaka muntini wa vona, vamirungula svinene Hosini. 
amakwerhu hinkwavu vamirungula. Xewetanani hi kun'quntana kokwetsima.
Hi xiyandla xa mina nitsala lesvi nili; “Namirungula. Hi mina Pawulo.” 
Loko munhu angarhandzi Hosi, aave xirhukweni! “Maranatha! Tana, Hosi!”
Timpsalu ta Hosi Yesu ative na n'wina!
Rirhandzu ra mina arive na n'wina hinkwenu, ka Yesu Kriste.
II VA LE KORINTO 1
Mina Pawulo, mupostola wa Kriste Yesu hi kurhandza ka Xikwembu, na Timotewu makwerhu, ka kereke ya Xikwembu leyinga Korinto, ni vakwetsimi va Xikwembu hinkwavu lavanga tikweni hinkwaru ra Akaya, hili:
Timpsalu ni kurhula asvive na n'wina, svihuma ka Xikwembu Tatana wa hina, ni le ka Hosi Yesu Kriste!
Akukhensiwe Xikwembu Tatana wa Hosi ya hina Yesu Kriste, Tatana wa timpsalu, Xikwembu lexi kuchavelela hinkwaku kuhumaka ka xona; 
xahichavelela maxangwini hinkwawu ya hina; hi kolaho, na hina hikota kuchavelela lavanga maxangwini ya tinxakaxaka, hivachavelela hi kuchavelela loku na hina hinyikiweke kona hi Xikwembu. 
Hikuva kukotisa lesvi mahlomulu ya Kriste mahitaleleke, nakona ha Kriste hikuma kuchaveleliwa hi ntalu. 
Hikolaho, loko hixaniseka, sviyendlela lesvaku n'wina miva ni kuchaveleliwa ni kuponisiwa; loko hichaveleliwa, sviyendlela lesvaku na n'wina miva ni kuchaveleliwa, kutani minyikiwa matimba yotiyisela mahlomulweni lawa mafanaka ni mahlomulu lawa mahixanisaka. 
Kutani kulangutela ka hina henhla ka n'wina kutiyile svinene, hikuva hitiva lesvaku, lesvi miyaveliwaka kuxaniseka kun'we na hina, mitayaveliwa nakona kuchaveleliwa loku hinga nakona.
Vamakwerhu, hilava lesvaku mitiva kuxaniseka loku kuhihumeleleke tikweni ra Aziya. Hitshikeleliwile ngopfu svinene, kutlula matimba ya hina, kukondza hihela mbilu, hingahatshembi lesvaku hitahanya. 
Hakunene, ahititwa na hili lavayavanyiseliweke rifu; lesvi sviyendlile lesvaku hingahatitshembi, kambe hiveka kutshemba ka hina ka Xikwembu lexipfuxaka vafi. 
Xihiponisile makhombzeni lawa yotanu lawa mavangaka rifu, kutani xitayengeta xihiponisa ka wona. Hivekile kutshemba ka hina ka xona, kutani xahatahiponisa, 
loko na n'wina mihipfuna hi kuhikhongelela, kutani kutava ni lavotala lavangatakhensa Xikwembu hikolaho ka hina, hi mhaka ya ntirho wa xona wa timpsalu lowu xihiyendleleke wona.
Kutidzunisa ka hina hi loku: Ripfalu ra hina rihibzela lesvaku hihanyile xikarhi ka vanhu hi kululama ni kutenga loku kuhumaka ka Xikwembu, ngopfungopfu loko hitirhisana na n'wina. Hihanyile kungali hi vutlhari bza misava leyi, kambe hi timpsalu ta Xikwembu. 
Hikuva ahimitsaleli svin'wana, loko svingali lesvi mikotaka kusvihlaya ni kusvitwisisa. Kutani natshemba lesvaku mitatwisisa svinene svilo lesvi, 
hambi loko namuntlha mingasvitwisisi ngopfu; hi kolaho, mitatidzunisa hi hina sikwini ra Hosi Yesu, hilaha na hina hingatatidzunisa hakona hi n'wina.
Hi kutiva kutiya ka svona svosvo, aninavelile kurhanga ni ta ka n'wina, lesvaku mitakateka kambirhi; 
aninavelile kumiyendzela loko ni ya Makedoniya, ni kutlhela nimiyendzela loko nivuya hi kona, lesvaku mitanipfuna riyendzweni ra mina roya Yudeya. 
Xana anotlanga loko ninavelile kuyendla svosvo ke? Xana aniyendla makungu ya mina kufana ni vanhu van'wana, niku: “Ina, ina!” “Ihim, ihim!” hi nomo wun'we ke? 
Kukotisa lesvi Xikwembu xitshembekaka, xitshembiso xa hina ka n'wina axivanga “ina na ihim!” 
hikuva N'wana wa Xikwembu Yesu Kriste lweyi himupaluxeke xikarhi ka n'wina, mina na Silvhano na Timotewu, aangali “ina na ihim!” Kambe ka yena kuvuliwa “ina!” masiku hinkwawu. 
Hikuva, ka yena Xikwembu xitiyisa kutshembisa ka xona, xiku: “Ina!” Hikolaho hivulaka hiku: “Amen!” hi mhaka ya yena, kudzuniseni ka Xikwembu. 
Kambe i Xikwembu lexinyikaka hina na n'wina kutshemba lokutiyeke ka Kriste; hi xona lexihirhwexeke ntirho lowu. 
Xihifungile, xivekile Moya wa xona timbilwini ta hina, wuva xitiyiso xa lesvi svahataka.
Nivitana Xikwembu kuva mboni ya mina hikuva xitiva mbilu ya mina: Akuli kumitsetselela, loko ningatlhelanga nita Korinto. 
Ahi lesvaku hina hifuma kupfumela ka n'wina, kambe hitirhisana na n'wina lesvaku mitakuma kutsaka, hikuva mitiyile kupfumeleni.
II VA LE KORINTO 2
Hikolaho nitibohile lesvaku aningati ka n'wina nitisa timhaka leti timivavisaka timbilu, 
hikuva loko nimitlhava timbilu, i vamani lavangatanisusa gome loko vangali volavo nivatlhaveke timbilu xana? 
Leyi hi yona mhaka leyiyendleke lesvaku nimitsalela: Hi lesvaku loko nitava nifikile, ningatlhaviwi mbilu hi vanhu lava avatafanela kunitsakisa; hikuva namitshemba hinkwenu; nitiva lesvaku loko nitsakile, na n'wina hinkwenu mitsakile. 
Nimitsalelile, na nitwa kuvava ngopfu, nikuvaviseka svinene, ni hi kurila; akungali kumitlhava timbilu, kambe akuli kuyendlela lesvaku mitiva rirhandzu lerikulu ngopfu leri nimirhandzaka ha rona.
Loko kuli ni lweyi avangeke lesvitlhavaka timbilu, angatlhavanga mina, kambe hi tlhelo rin'wana, ningaku (hambi loko ningalavi kusvikulisa ngopfu): atlhavile n'wina hinkwenu. 
Lesvi munhu wotanu angalayiwa hi lavotala va n'wina hi ndlela leyi, sviringanile; 
svosvi amitafanela kumurivalela, mimuchavelela, lesvaku angahluliwi hi gome kutlula mpimo. 
Hikolaho, namikhongotela lesvaku mitlhela mimukomba rirhandzu. 
Hikuva loko nimitsalelile papela, akuli kumiringa, ni kuvona hilaha miniyingisaka hakona ka svilo hinkwasvu. 
Munhu mun'wana ni mun'wana lweyi mimurivalelaka, namurivalela na mina; hikuva lexi ningaxirivalela, loko hakunene nirivalele xijoho xin'we, hi kumirhandza, nisviyendlele n'wina, mahlweni ka Kriste, 
lesvaku Sathana angatshuki ahihlula hi maqhinga, hikuva hitiva makungu ya yena.
Loko nifikile Trowasi kuchumayela kona Evhangeli ya Kriste, yena anipfulelile nyangwa wotirha ntirho wa yena. 
Kambe aningatshunxekanga moyeni, hikuva Tito makwerhu animukumanga; hi kolaho, nivasalisile, kutani ni ya Makedoniya.
Kambe akukhensiwe Xikwembu lexi ka Kriste xihiyisaka kutsakeni, hi kutirhisa hina minkama hinkwayu; xihangalasa hinkwaku kunun'hwela loku kunandzihaka ka kutiva Kriste. 
Hikuva hi hina hinga kunun'hwela loku kunandzihaka ka Kriste hi xiviri, loku kuhangalakaka hi vito ra Xikwembu xikarhi ka lavaponisiwaka ni ka lavalovaka; 
ka lavalovaka i sema ra rifu; kambe ka lavaponisiwaka, i kunun'hwela ka vutomi. Xana i mani lweyi afaneliwaka hi ntirho hinkwawu lowu ke? 
Hikuva ahifani ni lavotala, lavayendlaka bindzu leri ra kubiha hi Rito ra Xikwembu; kambe hivulavula kufana ni vanhu va timbilu ta kutenga, kufana ni lavarhumiweke hi Xikwembu; hivulavula mahlweni ka Xikwembu na hili va ka Kriste.
II VA LE KORINTO 3
Xana hotlhela hisungula kutitivisa ke? Xana hifanela kukuma mapapela lawa mahitivisaka ka n'wina, kumbe lawa mahumaka ka n'wina kufana ni lesvi van'wana vayendlisaka svona ke? 
Ihim! Hi n'wina minga papela ra hina, leritsaliweke timbilwini ta hina, leritiviwaka ni lerihlayiwaka hi vanhu hinkwavu. 
Svavoneka lesvaku n'wina mipapela ra Kriste, lerihumesiweke hi hina, leritsaliweke kungali hi tinta kambe hi Moya wa Xikwembu lexihanyaka; aritsaliwanga sviphepherheleni sva maribze, kambe ritsaliwile timbilwini ta vanhu.
Hingavula svosvo hikuva hi ni kutshemba koloko mahlweni ka Xikwembu hikolaho ka Kriste. 
Hina hi hexe ahi na matimba yotirha ntirho lowu; hingakala hingahlayi lesvaku hi ni lexi xihumaka ka hina, kambe matimba ya hina mahuma ka Xikwembu. 
Hi xona lexi xihinyikeke hinkwasvu lesvi ahisvipfumala, loko xihiyendlile malandza ya ntwananu lowumpsha, lowunga wa Moya, wungali wa milawu ya kutsaliwa; hikuva milawu ya kutsaliwa yadlaya, kambe Moya wona wahanyisa.
Nawu lowu maletera ya wona makovotliweke ribzeni, wuvangile rifu; hambi svilitano wutile hi kuphatima lokukulu ngopfu, Vaisrayele vakondza vatsandzeka ni kulanguta mombo wa Moxe, hikolaho ka kuphatima ka wona, hambilesvi kuphatima kakona akuli loku kunyamalalaka. 
Loko svilitano, kuvangama loku kutisiwaka hi Moya, xana akungavi lokukulu kutlulisa ke? 
Hikuva loko Nawu lowuvangaka kuyavanyisiwa wutile hi kuphatima, xana Moya lowu wuhitiselaka kululama mahlweni ka Xikwembu, awungaphatimi kutlulisa ke? 
Hakunene, lexitshamaka xita, na xili ni kuphatima, svosvi axahali nakona; ndhawu ya xona yitekiwile hi kuphatima lokukulu loku kutlulisaka. 
Hikuva lesvi xilo lexi xihundzaka xiteke na xili ni kuphatima, lexinga kona hilaha kungaheliki xitava ni kuphatima lokukulu kutlulisa.
Hikolaho, lesvi hinga ni kulangutela lokotano, hivulavula na hitiyile nhlana svinene. 
Ahifani na Moxe lweyi angatimbhonya mombo hi nguvu, lesvaku Vaisrayele vangavoni khwatsi kuphatima loku kuhundzaka kuhelela makumu. 
Miyehleketo ya vona ayiyononon'hwisiwa; hikuva kutafika ni namuntlha loko kuhlayiwa matsalwa ya ntwananu wa khale, anguvu yoleyo yahali kona, ayisuki, hikuva yingasusiwa ntsena loko munhu ali ka Kriste. 
Ina, kutafika ni namuntlha, nkama wihi ni wihi loko kuhlayiwa matsalwa ya Moxe, onge hi loko anguvu yoleyo yahafunengeta miyehleketo ya vona. 
Kasi, “nkama wihi na wihi loko munhu ahundzukela ka Hosi, anguvu yasusiwa”, hilaha Matsalwa mahlayaka hakona. 
Loko vaku “Hosi”, vahlaya Moya, kutani laha Moya wa Hosi wunga kona, kutshunxeka ku kona.
Hina hinkwerhu lava hinga ni tinghohe tofununguliwa, hikombaka kuphatima ka Hosi kufana ni xib'uku, hihundzukile lavafanaka na yena hi kuphatima loku kungangamukaka kuya mahlweni. Hosi yiyendlile svosvo, yona yinga Moya.
II VA LE KORINTO 4
Hikolaho lesvi Xikwembu, hi timpsalu ta xona, xingahirhuma kutirha ntirho wolowo, ahiheli mbilu. 
Hitshikile mintirho hinkwayu ya munyama ni ya tingana; ahihanyi hi kukanganyisa vanhu; ahihambukisi Rito ra Xikwembu; kambe hihumelelisa ntiyiso rivaleni, kutani hitikomba na hili lavakhensekaka aripfalwini ra mun'wana ni mun'wana, ni le mahlweni ka Xikwembu. 
Hikuva loko Evhangeli ya hina yifihlekile, yifihlekile ntsena ka lava vayaka kuloveni; 
Xikwembu xa misava leyi xipfalile miyehleketo ya vanhu lava vangapfumeliki; xivasive mahlo lesvaku vangavoni kuvonakala ka Evhangeli leyi yitwalisaka kukwetsima ka Kriste, yena lweyi anga xifaniso xa Xikwembu. 
Hina ahititwalisi, kambe hitwalisa Yesu Kriste, hiku: I Hosi! Kutani hina hitihlaya malandza ya n'wina hikolaho ka Yesu. 
Hikuva hi xona Xikwembu lexi nga te: “Kuvonakala akuvoninge munyameni!” Hi xona lexingavonakalisa kuvonakala atimbilwini ta hina, hitativa kukwetsima ka xona loku kuvonakalaka nghoheni ya Kriste.
Kambe hina lava hinyikiweke kurhwala xuma lexi, hifana ni timbita ta vumba; svikomba lesvaku matimba lamakulu lawa, lawa matlulaka hinkwasvu, mahuma ka Xikwembu, amahumi ka hina. 
Hi kamanyetiwa hi matlhelo hinkwawu, kambe ahimanyiwanga; hi le kukanakaneni, kambe ahiheli mbilu; 
hahlotiwa, kambe ahitshikiwanga khombzeni; hatlumbiwa, kambe ahihelisiwi; 
minkama hinkwayu hirhwala rifu ra Yesu mirini wa hina, lesvaku vutomi bza Yesu na bzona bzivonaka mirini wa hina. 
Hikuva hina, hambilesvi hinga lavahanyaka, hinyiketiwa kudlayiweni minkama hinkwayu hikolaho ka Yesu, lesvaku vutomi bza Yesu bzivonaka ntumbulukwini wa hina lowufaka. 
Kutani-ke, rifu ratirha ka hina, kambe vutomi bzatirha ka n'wina.
Lesvi hinga ni Moya wa kupfumela, lowufanaka ni wa lweyi angatsala aku: “Nipfumelile, hi kolaho nivulavulile”, na hina hapfumela, kutani hikolaho ka svona havulavula; 
hikuva hasvitiva lesvaku Xikwembu lexi xipfuxeke Hosi Yesu kufeni, xitahipfuxa na hina svin'we na Yesu, kutani xitahihumelelisa svin'we mahlweni ka xona, hina na n'wina. 
Hinkwasvu lesvi sviyendliwile hikolaho ka n'wina, lesvaku loko timpsalu ta Xikwembu tili karhi titala, titalisa ni ntsengo wa lava vangatakhensa vavuyelela, kudzuniseni ka Xikwembu.
Hikolaho ahiheli mbilu; hambilesvi hihlakalaka hi tlhelo ra munhu wa hina wa le handle, hi tlhelo ra munhu wa hina wa le ndzeni, hihundzuka lavampsha siku rin'wana ni rin'wana. 
Hikuva maxangu lawa mangaliki na kutika ngopfu, lawa manga ya nkamanyana ntsena, mahitisela kukwetsima loku kunga ni ntikelo svinene, lokungaheliki, lokutlulaka ngopfu mpimo hinkwawu. 
Kutani hikongomisa mahlo ya hina kungali ka lesvivoniwaka, kambe ka lesvingavoniwiki; hikuva lesvivoniwaka i sva nkamanyana ntsena, kasi lesvi svingavoniwiki i sva minkama hinkwayu.
II VA LE KORINTO 5
Hasvitiva lesvaku, loko ntsonga lowu hinga ka wona, wunga miri wa hina wa la misaveni, wuhahluka, hi ni yindlo leyi Xikwembu xihilungiseleke yona, yinga yindlo leyingayakiwangiki hi mavoko, leyingahahlukiki, ya le matilweni. 
Hakunene, loko hahali ntsongeni lowu, hakonya na hili karhi hinavela ngopfu kuyambala yindlo ya hina ya le tilweni, 
lesvaku loko hiyambalile yona, hingakumiwi na hingayambalanga nchumu. 
Hikuva loko hahali ntsongeni lowu wa hina, hakonya hi kutikeliwa: Ahilavi kulahlekeliwa hi miri lowu wa khale, kambe hilava kuyambala lowumpsha, lesvaku lesvi svifaka, svimintiwa hi vutomi. 
Kutani Xikwembu hi xoxe xihivumbele svona svosvo, kutani xihinyikile xitiyiso xa Moya.
Hikolaho hitiya nhlana minkama hinkwayu. Hitiva lesvaku, loko kaya ka hina kahali mirini lowu, hi le kule ni Hosi. 
Hihanya hi kupfumela, kungali hi kusvivona, 
kutani nili, hitiya nhlana, nasvona ahitatsakela kurhurha mirini lowu, lesvaku hitava kaya Hosini. 
Hikolaho, hambi loko kaya ka hina kuli halenu mirini, kumbe hambi loko hirhurha ka wona, kunavela ka hina lokukulu i kutsakisa Hosi. 
Hikuva hinkwerhu hitafanela kuyima mahlweni ka Xitshamu xa kuyavanyisa xa Kriste, lesvaku mun'wana ni mun'wana atayamukela hakelo ya lesvi asviyendleke loko ahali mirini, hambi lesvosaseka kumbe lesvobiha.
Hikolaho, hikholwisaka vanhu hi kuvakhongotela hikuva hasvitiva lesvaku, kuva ni xichavu ka Hosi, svivula yini; kambe Xikwembu xitiva svinene lesvi hinga xisvona, kutani natshemba lesvaku na n'wina mihitiva hi mukhuva wolowo mapfalwini ya n'wina. 
Ahititivisi ka vumbirhi ka n'wina, kambe hominyika nkama wa kutidzunisa ha hina, mitativa kuhlamula lava vatidzunisaka hi sva le handle, kungali hi sva le mbilwini. 
Loko hihlanganile nhloko, hiyendlela kutirhela Xikwembu; loko hiku hihanya khwatsi nhlokweni, hiyendlela kutirhela n'wina. 
Rirhandzu ra Kriste rahifambisa, hikuva hifikile laha hitivaka svinene lesvaku munhu mun'we afele hinkwavu; loko svilitano, hinkwavu vafile. 
Afele vanhu hinkwavu, lesvaku lavahanyaka vangahatihanyeli, kambe vahanyela lweyi afeke atlhela apfuxiwa kufeni hikolaho ka vona.
Hikolaho, kusukela svosvi ahahativi munhu hi kuya hi sva le handle; hambi loko hitivile Kriste hi kuya hi sva le handle, svosvi ahahamutivi hi mukhuva wolowo. 
Loko munhu ali ka Kriste, i xivumbiwa leximpsha. 
Hinkwasvu lesvi svihuma ka Xikwembu, lexingayendla lesvaku hivuyelelana na xona ha Kriste; kutani xihinyikile ntirho woyendla lesvaku vanhu vavuyelelana na xona. 
Ntirho lowu wukomba hilaha Xikwembu xiyendlaka hakona lesvaku misava yivuyelelana na xona ha Kriste. Axihlayeli vanhu svijoho sva vona, kutani xihirhwexile Mahungu lawa ya kuvuyelelana ka xona ni vanhu. 
Hikolaho, hi varhumiwa va Kriste; Xikwembu hi xoxe xamikhongotela ha hina; hamikhongotela hi matimba hikolaho ka Kriste, hili: 
“Vuyelelanani ni Xikwembu!” Kriste lweyi angativangiki xijoho, Xikwembu ximuyendlile lesvaku ava xijoho hikolaho ka hina, lesvaku hikolaho ka yena, hiyendliwa lavalulameke mahlweni ka Xikwembu.
II VA LE KORINTO 6
Hina hitirhisanaka ni Xikwembu, ha mikhongotela nakambe, hili: Lesvi miyamukeleke timpsalu ta Xikwembu, mingatitshikeni tiwa! 
Hikuva Xikwembu xite:“Nikuyingisile nkameni lowu pfumelekaka,sikwini ra mina ra kuponisa, nikupfunile.”Vonani, nkama lowunene wa kutsetseleliwa wufikile, namuntlha hi rona siku ra kuponisiwa.
Ahiveki xikhunguvanyiso ni xin'we ndleleni ya munhu ni mun'we, lesvaku ntirho wa hina wutakala wungasandziwi. 
Timhakeni hinkwatu hitikombile na hili malandza ya Xikwembu hi kutiyisela ka hina lokukulu kuxanisekeni, ni le vusiwanini, ni le makhombzeni; 
akubiweni, ni le majele, ni le madzolongeni; mintirhweni leyotika, ni le kupfumaleni ka vurhongo, ni le kutitsoneni ka svakuja. 
Hi kutenga, ni vutivi, ni kuleha mbilu, ni timpsalu, hitiyiselile hi matimba ya Moya Lowokwetsima, ni rirhandzu leringaliki na kukanganyisa, 
na hivulavula ntiyiso, na hili ni matimba ya Xikwembu. Matlhari ya hina i kululama, himatamela hi voko ra xinene ni leri ra ximatsi. 
Hi kuxiximiwa ni kusandziwa; halumbetiwa ni kudzunisiwa. Hivoniwa na hili vakangayisi, kasi hi va ntiyiso; 
hivoniwa na hili lavangativiwiki, kasi hativiwa svinene; wonge hafa, kasi hahanya. Hakhatisiwa, hambi svilitano ahidlayiwi; 
havavisiwa, hambi svilitano hitsakile masiku hinkwawu; wonge hisvisiwana, kasi hifuwisa lavotala; wonge ahi na nchumu, kasi hi ni svilo hinkwasvu.
N'wina Vakorinto, hivulavula na n'wina na hitshunxekile; ni timbilu ta hina tipfulekile svinene; 
ahimipfaleli timbilu, hi n'wina mingahipfalela timbilu ta n'wina. 
Nivulavula kufana ni tatana ka vana va yena, nili: Hiyendleleni lesvi hingamiyendlela svona, mihipfulela timbilu ta n'wina.
Mingarhwaleni mpingu  wun'we ni lava vangaliki vapfumeli; hikuva wun'we bzikwihi xikarhi ka kululama ni kuhomboloka ke? Kumbe kuvonakala ku ni kuhlangana kwihi ni munyama ke? 
Xana Kriste na belial,  vangatwanana ke? Kumbe mupfumeli angafambelana hi mukhuva wihi ni lweyi angaliki mupfumeli xana? 
Tempele ya Xikwembu yi ni vunakulobze bzihi ni svikwembu sva hava ke? Hikuva tempele ya Xikwembu lexihanyaka hi hina, kufana ni lesvi Xikwembu xingate:“Nitayaka xikarhi ka vona,nifambafamba ka vona,nitava Xikwembu xa vona,kutani vona vatava tiko ra mina.”
Hikolaho, Hosi yili:“Humani xikarhi ka vona, mihambana na vona;mingatshukeni mikhumbalesvinyameke, kutani nitamiyamukela.
Nitava tatana wa n'wina,na n'wina miva vana va mina vaxinuna ni vaxisati.” Hosi ya matimba hinkwawu yihlaya svosvo.
II VA LE KORINTO 7
Varhandziwa, svitshembiso lesvi svinyikiwile hina. Hikolaho, hifanele kutibasisa, hisusa chaka hinkwaru ra miri ni ra moya, hihetiseka vutowini lebzohlawuleka, na hili karhi hichava Xikwembu.
Hiyamukeleni timbilwini ta n'wina. Ahiyendlelanga munhu ni mun'we lesvobiha; ahinghenisanga munhu ni mun'we khombzeni; ahikangayisanga munhu ni mun'we. 
Anihlayi lesvo hi kulava kumiyavanyisa, hikuva nihlayile ni le kusunguleni lesvaku mi le timbilwini ta hina; akuva hiva svin'we kufeni ni le kuhanyeni. 
Nivulavula na n'wina, na nili karhi nimitshemba ngopfu; nitikulisa ngopfu hi n'wina; nitala hi kuchaveleliwa; kuxanisekeni hinkwaku ka hina, natsaka nitsakisisa.
Svitiyile lesvaku, loko nifikile Makedoniya, anikumanga kuwisa nikutsongo; anili kuxanisekeni matlhelo hinkwawu: Anirhendzeliwe hi kuxaniseka matlhelo hinkwawu, kutani anili ni kuchava mbilwini. 
Kambe Xikwembu lexichavelelaka lavaheleke matimba, xinichavelelile hi kufika ka Tito; 
kungali ntsena hi kufika ka yena, kambe nakona hi kuchavelela loku mimukombeke kona. Anibzelile hilaha minavelaka ngopfu hakona kunivona, ni hilaha mitweke kuvava hakona, ni hilaha michivirikaka hakona kuniseketela; lesvi sviyengetelile kutsaka ka mina.
Hambi loko nimivavisile hi papela ra mina, anitilayi hikolaho ka rona (nasvivona lesvaku papela rakona rimivavisile, kambe svivile sva nkamanyana ntsena). Kambe, hambi ningava nitilayile, 
svosvi nitsakile, kungali hi lesvi mivavisiweke, kambe hi lesvi kuvavisiwa ka n'wina kungamiyisa kuhundzukeni; mirhwele kuvaviseka ka n'wina hi mukhuva lowutsakeliwaka hi Xikwembu, kutani svosvi sviyendlile lesvaku hingamivangeli kulahlekeliwa. 
Loko kuvaviseka kurhwaliwa hi ndlela leyitsakeliwaka hi Xikwembu, kutisa kuhundzuka, kutani kuhundzuka loku kuyisa kuponisiweni, akukhomisi tingana; kasi kuvaviseka hi mhaka ya sva misava, kuvanga rifu. 
Vonani hinkwasvu lesvi kuvaviseka ka n'wina hi mukhuva lowutsakeliwaka hi Xikwembu kungatisa svona xikarhi ka n'wina: Mingavona kuhiseka ka n'wina, ni kunavela ka n'wina ka kutihlamulela, ni kukarhateka ka n'wina moyeni, ni kuchava ka n'wina, ni kutitwa ka n'wina, ni kuchivirika ka n'wina, ni kunavela ka n'wina ka kutshinya xijoho! Hi matlhelo hinkwawu mitikombile na mili lavangaliki na nandzu mhakeni leyi. 
Hikolaho, hambi loko nimitsalelile, anisviyendlanga hikolaho ka lweyi ajoheke, kumbe hikolaho ka lweyi ajoheliweke; nisviyendlile lesvaku nimikomba, mahlweni ka Xikwembu, hilaha mihisekelaka kuhipfuna hakona. 
Hi svona lesvi svihitiyisaka.Kambe, kuyengetela kutiyisiwa ka hina, hitsakisiwile ngopfungopfu hi kutsaka ka Tito, hikuva akumile matimba lamampsha moyeni hikolaho ka n'wina hinkwenu. 
Hambi loko nitidzunisile mahlweni ka yena hi mhaka ya n'wina, aminikhomisanga tingana. Ahimibzelanga nchumu wun'wana, loko wungali ntiyiso ntsena. Hi mukhuva wolowo kutidzunisa ka hina mahlweni ka Tito, kukumekile na kuli ntiyiso. 
Hikolaho, rirhandzu ra yena ka n'wina riyile rikula loko ayanakanya hilaha miyingiseke hakona, n'wina hinkwenu, ni hilaha mimuyamukeleke hakona, hi xichavu ni kurhurhumela. 
Natsaka, hikuva nasvikota kumitshemba matlhelo hinkwawu.
II VA LE KORINTO 8
Vamakwerhu, hilava lesvaku mitiva lesvi timpsalu ta Xikwembu tisviyendleke tikerekeni ta Makedoniya. 
Varingiwile ngopfu hi maxangu, kambe xikarhi ka svona hinkwasvu, kutsaka ka vona kuyile kuyengeteleka. Kutani hambilesvi avali avusiwaneni lebzikulu, vanyikelile rifuwo ra vona hi kunyika loku kutlulisaka mpimo. 
Ningamibzela lesvaku vahlengile hi kuya hi lesvi avali na svona, ni kuhundzisa kolaho; hi kurhandza ka vona, 
vakombelile hi matimba lesvaku hivakatekisa hi kuvapfumelela kuveka xiyandla xa vona ntirhweni lowu wa kupfuna vahlawuliwa va Xikwembu. 
I mhaka leyi hina ahingayilangutelanga, hikuva varhangile hi kutinyiketa ka Hosi, kutani hi kurhandza ka Xikwembu vatlhele vatinyiketa ka hina. 
Hikolaho hikhongotelile Tito, lweyi asunguleke ntirho wolowo, kuya mahlweni na wona, amipfuna kuhetisa nyiko leyi ya timpsalu. 
Mi vafuwi ka hinkwasvu lesvi minga na svona, kupfumeleni, kuvulavuleni, vutivini, ni le kuhisekeni hinkwaku, ni le rirhandzwini leri hiripfuxeke ka n'wina; hi ndlela yoleyo, kombani lesvaku mi vafuwi kuhumeseni ka nyiko yoleyo ya timpsalu.
Animirhumi, kambe nimibzela ntsena hilaha van'wana vahisekelaka kupfuna hakona, nitativa kutiya ka rirhandzu ra n'wina. 
Matitiva timpsalu ta Hosi ya hina Yesu Kriste: Aafuwile, hambi svilitano ahundzukile xisiwana hikolaho ka n'wina, lesvaku miyendliwa vafuwi hi vusiwana bza yena. 
Hikolaho, mhakeni leyi, nitamikomba miyehleketo ya mina: Lembe lerihundzeke hi n'wina amili lavorhanga lavangatiyimisela kupfuna, ni kusviyendla misviyendlile; 
svosvi amitafanela kuhetisa ntirho lowu miwusunguleke. Aminavela svinene kupfuna, mitivekisela svona; hi ndlela yoleyo, svosvi hetisani ntirho wakona hi kuya hi lesvi minga na svona. 
Hikuva loko munhu anavela kunyika hi mbilu, svapfumeleleka mayelanu ni lesvi anganasvona, kugali lesvi asvipfumalaka. 
Lesvi asvihlayi lesvaku van'wana vafanele kuvevukeliwa, kutani n'wina mitikeliwa, ihim! Kambe asviyendliwe hi kuringana. 
Kutani lesvi misvipfuneke svosvi, svifanela kuva xipfunu vusiwaneni bza vona; siku rin'wana kupfuna ka vona kutava xipfunu vusiwaneni bza n'wina. Kutani svosvo svitayendla lesvaku kuva ni kuringana ka n'wina na vona, 
kukotisa lesvi Tsalwa rivulaka svona, leringe: “Lweyi aahlengeletile ngopfu angavanga ni lesvotala, ni lweyi aahlengeletile svitsongo angapfumalanga nchumu.”
Akukhensiwe Xikwembu lexiyendlaka lesvaku Tito ahiseka kufana na hina kumipfuna. 
Himukombelile kuta koseyo ka n'wina, kutani akhensile, kambe aatiyimisele kuta koseyo ka n'wina, hi kurhandza ka yena. 
Himurhuma ata ni makwerhu mun'we lweyi adzunisiwaka tikerekeni hinkwatu hi mhaka ya ntirho wa yena wofambisa Evhangeli. 
Ahilesvi ntsena, kambe nasvona ahlawuliwile hi tikereke kufamba na hina ntirhweni lowu wa timpsalu; nyiko yakona hiyitamela kudzuniseni ka Hosi hi xiviri xa yona, ni kuva xikombiso xa lesvaku hinavela svinene kupfuna. 
Hiringeta kuyendla lesvaku hingasoliwi hi munhu ni mun'we mhakeni ya nyiko leyi hiyitamelaka, leyihumesiweke hi mbilu ya kutshunxeka. 
Hinavela kuyendla lesvisasekeke kungali mahlweni ka Hosi ntsena, kambe ni le mahlweni ka vanhu. 
Hi varhumela vata kun'we ni makwerhu mun'wana lweyi hingamuxiyaxiya minkama leyotala, hikuma na ali lweyi ahisekaka ka lesvotala, lweyi ni svosvi kuhiseka ka yena kungaya kuyengeteleka, hi mhaka ya lesvi amitshembaka ngopfu. 
Loko ali Tito, i nakulorhi lweyi nitirhisanaka na yena kumipfuna; loko vali vamakwerhu lavan'wana, i varhumiwa va tikereke, lava Kriste achavisekaka hi mhaka ya vona. 
Loko svilitano, vakombeni rivaleni, mahlweni ka tikereke, lesvaku mavarhandza, ni lesvaku ahihoxi loko hitidzunisa ha n'wina.
II VA LE KORINTO 9
Hi tlhelo ra xipfunu lexihumeseliwaka vahlawuliwa va Xikwembu, kungava kuheta nkama loko nimitsalela hi ta xona. 
Nitiva lesvaku minavela svinene kupfuna; kutani nitidzunisile ka va le Makedoniya hikolaho ka kunavela ka n'wina loku; nivabzelile lesvaku va le Akaya avali karhi vatilungisela kupfuna kusukela n'wexemu. Kutani kutikarhata ka n'wina kunyikile matimba lavotala va vona. 
Nirhumela vamakwerhu, vatavona ha voxe lesvaku kutidzunisa ka mina hikolaho ka n'wina mhakeni leyi ahi mahungundlela, i ntiyiso. Nilava lesvaku mitshama na mitilungisile, kufana ni lesvi ningahlaya lesvaku milungile. 
Hikuva loko van'wana va le Makedoniya vangatshuka vatile na mina, kutani vakuma lesvaku amitilungisanga, ahi hina ntsena lavangatakhomiwa hi tingana, kambe na n'wina mitava ni tingana, hi mhaka ya kutitshemba kutlula mpimo. 
Hikolaho niyanakanyile lesvaku svafanela kukombela vamakwerhu kuta koseyo, vanirhangela mahlweni, vatalungisa hi nkama nyiko yohuma timbilwini ta n'wina, leyi miyitshembiseke. Nilava lesvaku yitshama yilungisiwile, yili leyihumaka mbilwini, yingali leyihumesiwaka hi kuvilela.
Yanakanyani lesvi: Lweyi abzalaka svitsongo, atatshovela svitsongo; kambe lweyi abzalaka svinyingi, atatshovela svinyingi. 
Mun'wana ni mun'wana aanyike hilaha ativekiseleke hakona mbilwini ya yena, ahumesa hi kutshunxeka, kungali hi kuvilela, hikuva Xikwembu xirhandza lweyi anyikaka na atsakile. 
Xikwembu xi ni matimba ya kuminyika hinkwasvu lesvi misvipfumalaka, ni kutlula kolaho, mitakota kupfuna ntirhweni wihi ni wihi lowunene, hikuva minkama hinkwayu mikuma lesvi svimiringanaka hi matlhelo hinkwawu, 
hilaha Tsalwa rihlayaka hakona riku:“Ahaxile, anyikile svisiwana,kululama ka yena kungakala kungaheli.”
Lweyi anyikaka mbewu ka mubzali, ni svakuja, atamilavela mbewu atlhela ayimilisa; atamiyandzisela ntshovelo wa kunyika ka n'wina; 
atamifuwisa hinkwasvu, lesvaku mitativa kunyika hi tindlela hinkwatu, kutani lesvi sviyendla lesvaku van'wana vakhensa Xikwembu hikolaho ka lesvi misviyendlaka. 
Hikuva ntirho wolowo hi wutirhaka awupfuni ntsena kunyika vahlawuliwa lesvi vasvipfumalaka, kambe nasvona wuyandzisa ngopfu mikhenso leyi vakhensaka Xikwembu ha yona. 
Ntirho lowu i xikombiso xa kupfumela ka n'wina, kutani vadzunisa Xikwembu hikolaho ka svona: Evhangeli ya Kriste, miyipaluxile, mitlhela miyendla lesvi yihlayaka svona, loko mili karhi miyavelana ni vahlawuliwa hinkwasvu lesvi minga na svona, miyavela ni vanhu van'wana, hi kunyika lokukulu. 
Vanhu lava vatavona vunene lebzohlamalisa lebzi Xikwembu ximiyendlelaka bzona, kutani vatamikhongelela, hi kuminavelela lesvosaseka atimbilwini ta vona. 
Akukhensiwe Xikwembu hikolaho ka nyiko ya xona, yinga nyiko leyi kupfumalekaka marito ya kuyihlamusela.
II VA LE KORINTO 10
Mina Pawulo hanoxe, na mikhongotela hi musa ni vunene bza Kriste, mina Pawulo lweyi minge ni ntsongo loko nili xikarhi ka n'wina, kasi loko nili kule na n'wina mili ni nhenha!
Namikombela, minganisindziseni kumikomba vunhenha lebzi, loko ni ta, hi kutitshemba loku niyanakanyaka lesvaku ningava nakona, ka lava vayanakanyaka lesvaku hihanya hi kulandza sva misava leyi. 
Hakunene hihanya kola misaveni, kambe nyimpi leyi hiyilwaka ahiyakulwela sva misava. 
Hikuva matlhari lawa hilwaka ha wona, ahilawa matirhisiwaka hi vanhu va misava, kambe mani matimba ya Xikwembu ya kuhirimuxa makhokholo; 
hihelisa ni svihingakanyo hinkwasvu lesvi svitlakukeke, lesvi svisivelaka vanhu kutiva Xikwembu. Hikoka miyanakanyu hinkwayu kuyingiseni ka Kriste. 
Kutani loko mitava mitinyiketile ka yena mimuyingisa, hina hitiyimisele kulwa ni hinkwavu lavatiyalisaka.
Langutani lesvinga rivaleni, mahlweni ka n'wina. Xana ku ni mun'wana ka n'wina lweyi akholwaka lesvaku yena i wa ka Kriste ke? Svilulamile! Kambe munhu lweyi aatiyanakanye lesvaku na hina, kufana na yena, hi va ka Kriste. 
Kumbexana nitlula mpimo loko nitidzunisa hi matimba lawa ninga na wona, lawa Hosi yininyikeke wona (manga matimba yomiwundla, mangali yomihahlula), kambe ningakala ningakhomiwi hi tingana! 
Anilavi kuvonaka wonge niringeta kumichavisa ntsena, hi mapapela ya mina. 
Mun'wana angavula aku: “Mapapela ya Pawulo matika, matlhava, kambe loko alixikarhi ka hina himuvona asolekile, nasvona asvitikombi lesvaku angava muvulavuli.” 
Lweyi anga ni miyehleketo yotanu, aative lesvi, aku na kuhambana xikarhi ka lesvi hisvitsalaka mapapeleni ya hina, loko hili kule na n'wina, ni lesvi hingatasviyendla loko hitata koseyo ka n'wina.
Svile rivaleni: Ahilavi kutiringanisa kumbe kutifananisa ni van'wana lavativonaka na vali lavakulu. Vanhu lava vatipima hi mpimo wa lesvi vangaxisvona, ni kutiringanisa hi xiyimu xa vona vinyi; i vanhu lavangaliki na kutwisisa!
Loko ali hina, ahingatidzunisi hi mintirho leyitirhiweke handle ka laha hingakombiwa kona, kambe hitatidzunisa hi lesvi hingasvitirha lomu Xikwembu xingahikomba kona, kukatsa ni laha ka n'wina. 
Hi hina vosungula kuta ka n'wina na hili ni Evhangeli ya Kriste; hi kolaho ahitlulanga laha hingakombiwa kona, onge hi loko ndhawu yakona yingamikatsi. 
Ahitidzunisi hi mintirho leyitirhiwaka hi van'wana, handle ka laha hingakombiwa kona; hinikulangutela lesvaku, loko kupfumela ka n'wina kuyakukula, kukhensiwa ka hina xikarhi ka n'wina kutayandzisiwa svinene, ndzeni ka tindhawu leti Xikwembu xingahikomba tona kutirha ka tona. 
Kutani hitakota kutwalisa Evhangeli matikweni man'wana kuhundza ni le ka n'wina; hi ndlela yoleyo, akungavi na mhaka ya lesvaku hitidzunisa hi lesvitirhiweke hi van'wana, laha vona vangakombiwa kona. 
Lweyi atidzunisaka, aatidzunisele Hosini. 
Hikuva lweyi adzunisiwaka, ahi yena lweyi ativonaka ali lwenkulu, kambe hi yena lweyi Hosi yimuvonaka ali lwenkulu.
II VA LE KORINTO 11
Nikombela lesvaku minilehisela mbilu, hikuva nilava kuvulavulanyana kufana ni xiphukuphuku! Kunene mikarhi minilehisela mbilu ni svosvi. 
Namihisekela kukota lesvi Xikwembu na xona ximihisekelisaka xisvona. Niminyiketile ka Kriste kukota nhwanyana atengeke, lesvaku ava ni nuna mun'we ntsena anga Kriste. 
Kambe, kufana ni lesvi nyoka yikanganyiseke Evha hi maqhinga  ya yona, nachava lesvaku hi tindlela tin'wana miyanakanyu ya n'wina yingawonhiwa, kutani mingahasvikoti kulandzela Kriste hi kutinyiketa ni kutenga. 
Hikuva loko kufika mun'wana, amijondzisa ta Yesu mun'wana, angali yena lweyi himijondziseke ta yena, kumbe loko miyamukela moya wun'wana, wungali wona lowu miwuyamukeleke, kumbe evhangeli yin'wana, yingali yona leyi miyiyamukeleke ka hina, mitwanana na svona hi ndlela yohlamalisa. 
Niringanisa lesvaku ani lweyi ntsongo ka lava vangavona “vapostola lavakulu”. 
Ningava lweyi angaliki xivulavuli xotlhariha, kambe vutivi ni na bzona; himitivisile svilo lesvi hinkwasvu hi matlhelo hinkwawu, hilaha hi svikoteke hakona.
Xana akuli kujoha ke, loko nititsongahatile lesvaku n'wina mitlakusiwa, ni loko nitwalisile Evhangeli ya Xikwembu ka n'wina, na ningakombelanga hakelo ke? 
Nitekile sva mphamo wa mina wohuma ka tikereke tin'wana, ni mitirhela ha svona; xana akuli kuvakanganyisa ke? Nasvona, loko nili le ka n'wina, hambilesvi anili kupfumaleni, anitikiselanga munhu ni mun'we; 
hikuva loko vamakwerhu lavahumaka Makedoniya vafikile, vanipfunile hi lesvotala lesvi anisvipfumala. Niringetile hi matimba kuvona lesvaku ningamitikiseli, kutani nahaya mahlweni ni yendlisa svosvo. 
Hi ntiyiso wa Kriste lowunga ka mina, ningesiveliwi hi nchumu kutidzunisa mhakeni leyi, matikweni hinkwawu ya Akaya. 
Hikolaho ka yini ke? Xana hi lesvi ningamirhandziki? Rirhandzu ra mina ka n'wina ritiva hi Xikwembu.
Hambi svilitano, nahataya mahlweni niyendla lesvi nisviyendlaka svosvi, lesvaku nitakala ninganyiki nkama ka lavalavaka kutidzunisa hi kuvula lesvaku va ni ntirho wofana ni wa hina. 
Vanhu lavotano, i vapostola va mavunhwa, i vatirhi lavaxisaka, lavatiyendlaka onge i vapostola va Kriste. 
Kutani asvihlamalisi, hikuva na yena Sathana, atiyendla onge i ntsumi ya kuvonakala. 
Loko svilitano, asvihlamalisi loko malandza ya yena na wona matiyendla onge i malandza ya lesvolulama; kambe kuheteleleni, vatakuma lesviyelanaka ni mintirho ya vona.
Nitlhela nihlaya kambe, nili: Munhu angatshuki ayanakanya lesvaku ni xiphukuphuku; hambi svilitano, loko miyanakanya svosvo, niyamukeleni ni loko nili xiphukuphuku xoxo; nitshikeni nitidzunisanyana. 
Lesvi nisvihlayaka svosvi, hi kutitshemba ni kutidzunisa hi ndlela leyi, ahimavulavulele ya xikriste, kambe i vuphukuphuku ntsena. 
Lesvi vanhu lavotala vatidzunisaka hi sva vona sva laha misaveni, na mina nitatidzunisa. 
Misvitsakela ngopfu kulehisela sviphukuphuku timbilu; mitlharihile svinene n'wina! 
Loko munhu amiyendla svikarawa, ni loko amikanganyisa, ni loko aphanga sva n'wina, ni loko amilangutela hansi, ni loko amiyamasa, misviyamukela hinkwasvu. 
Nivulavula na nili ni tingana, hikuva mina nive lweyi awolovaka.Kambe Loko munhu mun'wana atiya nhlana, atidzunisa hi xilo xin'wana (nihlaya svosvo kufana ni xiphukuphuku ), na mina ningatiya nhlana ni sviyendla. 
Xana i Vaheberu? Na mina ni Muheberu. Xana i Vaisrayele? Na mina ni Muisrayele. Xana i vatukulu va Abrahamu? Na mina ni ntukulu wa yena. 
Xana i malandza ya Kriste? Na mina ni nandza wa yena, kutlula vona (nivulavula tani hi loko nili munhu wa rihuhe). Nixanisekile kuvatlula, hi kutirha svononon'hwa, ni kupfaleliwa majele, ni kubiwa kutlulisa mpimo, ni kuva kusuhi ni kudlayiwa minkama yotala. 
Nibiwile ka ntlhanu hi Vayuda, kuba kun'wana ni kun'wana kuli hi tinhonga ta makume manharhu ni ntlhanu ni mune. 
Nibiwile kanharhu hi tinhonga; ni khandliwile kan'we hi maribze; kanharhu nihahlukeliwe hi tingalawa leti anili ka tona; nihetile vusiku hinkwabzu ni nhlekanhi hinkwawu na nili xiziveni xa lwandle. 
Tiyendzweni ta mina letotala, nilave kujiwa hi milambu; nilave kudlayiwa hi svigevenga; nilave kudlayiwa hi valekwerhu; nilave kudlayiwa hi vamatiko; nilave kudlayiwa matini ni le mananga; nilave kujiwa hi mati ya lwandle; nilave kudlayiwa xikarhi ka vamakwerhu va mavunhwa; 
nitikarhatile ni kutivavisa hi mintirho; hakanyingi nipfumale vurhongo, nitwe ndlala ni torha, hakanyingi nipfumalile svakuja, nikhomiwa hi xirhami, nipfumala ni sviyambalu. 
Handle ka svin'wana lesvi ningasvihlayiki, na tikeliwa masiku hinkwawu ni kukarhateka moyeni, loko niyanakanya tikereke hinkwatu. 
Loko mun'we atsanile, xana anitsananga na mina ke? Loko mun'wana awisiwa, xana na mina anitwi kuvava ngopfu ke?
Loko nifanele kutidzunisa, nitatidzunisa hi mhaka ya kutsana ka mina. 
Xikwembu, Tatana wa Hosi Yesu, xinga xona lexifanelaka kudzunisiwa hilaha kungaheliki, xasvitiva lesvaku anihembi. 
Le Damaska, ndhunankulu ya hosi Areta, yirindzile nyangwa wa munti wa Damaska, yilava kunikhoma; 
kambe vanixixa hi xjinela rithangwini, na nili ndzeni ka ndzhava, kutani nipona mavokweni ya yena hi ndlela yoleyo.
II VA LE KORINTO 12
Anifanele kutidzunisa. Hambilesvi sviganifaneliki, nitavulavula hi mhaka ya svivono ni tinhlavutelo tohuma ka Hosi. 
Nitiva munhu wa ka Kriste lweyi atlakuliweke ayisiwa tilweni ra vunharhu, kuhundze malembe ya khume na mune svosvi (kumbe aali mirini wa yena, kumbe aangali ka wona, anisvitivi, svotivawa hi Xikwembu). 
Nitiva lesvaku munhu wakona (kumbe aali mirini wa yena, kumbe aangali ka wona, anisvitivi, svotivawa hi Xikwembu), 
atlakuleliwile Paradiseni, atwa marito lamangahlayekiki, lawa munhu angapfumeleliwiki kumahlaya. 
Nitatidzunisa hi munhu lweyi wotanu; kambe ningakala ningatidzunisi ha nexe, loko kungali ntsena hi takutsana ka mina.
Loko anilavile kutidzunisa, abzingatava vuphukuphuku, hikuva anitava nihlaya ntiyiso; kambe lesvi aningasviyendli, hikuva munhu mun'wana angatshuka ayanakanya lesvikulu ngopfu ha mina, kutlula lesvi asvivonaka, kumbe asvitwaka ka mina.
Kutani kuyendlela lesvaku ningatikulisi ngopfu hikolaho ka kusaseka lokukulu ka lesvi Xikwembu xingasvihlavutela ka mina, ninghenisiwile muntwa nyameni, yinga ntsumi ya Sathana, lesvaku yinihimetela. 
Nikhongelile Hosi kanharhu hi mhaka ya xilo xoxo, lesvaku xisuka ka mina. 
Kambe Hosi yite ka mina: “Timpsalu ta mina ka wena tiringene; hikuva matimba ya mina mahetiseka laha kunga ni kutsana kona.” Hikolaho nitatsaka ngopfu kutidzunisa hi ta kutsana ka mina, lesvaku matimba ya Kriste matayaka ka mina. 
Hikolaho niyamukela hi kutsaka kutsana, ni maxangu, ni kukarhateka, ni kuxanisiwa, ni mahlomulu, hikolaho ka Kriste; hikuva loko nitsanile, hi kona ninga ni matimba.
Nitidzunisile, nive xiphukuphuku! Hi n'wina minisindziseke, kasi amitava mifanele kunidzunisa, hikuva hambi loko ningali nchumu, avanitlulanga ha nchumu, volavo vange i “vapostola lavakulu”. 
Niminyikile vumboni bza lesvaku ni mupostola wa xiviri, hi kumilehisela mbilu svinene, ni kuyendla mahlori, ni svihlamaliso, ni mintirho ya matimba mahlweni ka n'wina. 
Xana mitshama mitluliwa hi tikereke tin'wana? Hi yini ke, loko kungali ntsena hi lesvi ningamurhwexangiki ndzhwalu wonihlayisa? Nikhomeleni ka xihoxo xoxo!
Nitilungisele kuta ka vunharhu le ka n'wina; aningamitikiseli, hikuva anilavi svilo sva n'wina, kambe nilava n'wina vinyi; hikuva vana ahi vona lavafanelaka kuhlayisela vapsali axuma, kambe i vapsali lavafanelaka kuhlayisela vana. 
Loko nilimina, nitanyiketa sva mina hi kutsaka, nasvona nitatinyiketa hi xiviri xa mina kumipfuna; lesvi nimirhandzaka kutlula mpimo, xana mina nifanele kurhandziwanyana ntsena ke?
Svatwala, animitikiselanga; kambe, hi kuvula ka n'wina, mili ni munhu wa maqhinga, kutani nimikanganyisile! 
Xana nimijelelile hi mun'we wa lava nivarhumeke ka n'wina ke? 
Nikhongotelile Tito kuta le ka n'wina; kutani nirhumile makwerhu mun'wana lesvaku amuheleketa. Xana Tito amijelelile ke? Xana yena na mina ahifambanga hi moya wun'we, ni le mintileni yin'we ke?
Nkarhi hinkwawu lowu, mipimisa lesvaku hi ringeta kutisasekisa mahlweni ka n'wina. Ahi svona! Hivulavula mahlweni ka Xikwembu, na hili va ka Kriste. Hinkwasvu lesvi, varhandziwa, i sva kumiyaka. 
Nichava lesvaku, loko ni ta, nitamikuma na mingahafani ni lesvi nisvilavisaka xisvona, ni lesvaku na mina, mitanikuma na ningahafani ni lesvi misvilavisaka svona. Nichava lesvaku loko ni ta, nitakuma timholova, ni mavondzo, ni vumpsaka, ni kutirhandza, ni kurhuketelana, ni mahlevo, ni kutikukumuxa, ni madzolonga 
Nichava lesvaku loko ni ta le ka n'wina, Xikwembu xa mina xingatlhela xinitsongahata mahlweni ka n'wina, kutani narila hikolaho ka lavotala lavajoheke khale, lavangahundzukangiki timhakeni ta vona letokala tingabasanga, ni ta vuwosvi, ni ta manyala, leti vangatiyendla.
II VA LE KORINTO 13
Leri i khambi ra vunharhu ka n'wina. Mhaka yin'wana ni yin'wana yitatiyisiwa hi milomo ya timboni timbirhi kumbe tinharhu. 
Loko ni miyendzelile ka vumbirhi, ni svosvi hambi loko nilikule na n'wina, ni tsundzuxile lavajoheke khale, ni lavan'wana hinkwavu, kutani nahavatsundzuxa: Loko nitlhela ni ta, aningavatsetseleli, 
lesvi milavaka xikombiso xa lesvaku Kriste avulavula ha mina. Yena angatsananga loko atirha xikarhi ka n'wina, matimba ya yena matirha xikarhi ka n'wina. 
Aatsanile loko avambiwa xihambanwini, kambe svosvi, hi matimba ya Xikwembu, wahanya. Na hina, hatsana svin'we na yena, kambe matimba ya Xikwembu matahinyika vutomi bza yena, lesvaku hikota kutirha xikarhi ka n'wina.
Yanani mahlweni mitikamba, kuvona loko mahali kupfumeleni. Tiyanakanyeni! Xana amisvivoni lesvaku Yesu Kriste a le ka n'wina ke? Nkama wun'wana, mingatsandzeka kutiyanakanya! 
Loko hili hina, natshemba lesvaku mitasvivona: Ahitsandzekanga!
Hikhongela Xikwembu lesvaku mingayendli xobiha ni xin'we; nkongometo, ahikukomba lesvaku hina hasvikota svosvo, kambe i kukomba lesvaku n'wina masvikota, hambi loko hina hingavonaka na hili vatsandzeki. 
Hakunene hingakala hingalwi ni ntiyiso, kambe hitayima ntiyisweni. 
Hitsakile loko hitsanile, ni loko n'wina mitiyile; kutani lesvi hisvikombelaka, hi lesvaku n'wina miva lavahetisekeke. 
Lesviyendlaka lesvaku nitsala timhaka leti na ningasita le ka n'wina, hi lesvaku siku leri nifikaka ningatshuki nitirha na n'wina hi kunonon'hwa, hi matimba lawa Hosi yininyikeke wona. Hosi yininyikile wona kuyakisa, kungali kuhahlula.
Svosvi-ke, vamakwerhu, nili: Salani! Vanani lavahetisekeke; yamukelani kuchaveleliwa; miva ni kuyanakanya kun'we; mihanya hi kurhula; kutani Xikwembu xa rirhandzu ni xa kurhula xitava na n'wina.
Xewetanani hi kun'quntana kohlawuleka. 
Vahlawuliwa va Xikwembu hinkwavu vamirungula.
Timpsalu ta Hosi Yesu Kriste, ni rirhandzu ra Xikwembu, ni kuhlangana kun'we ni Moya Lowokwetsima, asvive na n'wina hinkwenu!
VA LE GALATIYA 1
Mina Pawulo ninga mupostola, kungali hi kuhlawuliwa hi vanhu kumbe kurhumiwa hi munhu, kambe hi kurhumiwa hi Yesu Kriste ni Xikwembu Tatana lweyi amupfuxeke xikarhi ka vafi, 
nitsala na nili ni vamakwerhu hinkwavu lavanga na mina halenu, hitsalela tikereke ta Galatiya, hili:
Timpsalu ni kurhula asvive na n'wina, svihuma ka Xikwembu Tatana wa hina, ni ka Hosi Yesu Kriste, 
yena lweyi atinyiketeke hikolaho ka svijoho sva hina, lesvaku atahiponisa ka nguva leyobiha ya masiku lawa. Ayendle svosvo hi kuyingisa kurhandza ka Xikwembu Tatana wa hina; 
Ka xona akuve kudzuneka hilaha kungaheliki! Amen.
Manihlamalisa: Hi nkamanyana wutsongo, mifularhele lweyi amivitaneke hi timpsalu ta Kriste, kutani mitsutsumela ka evhangeli yin'wana. 
Kasi Evhangeli yin'wana ayikona. Nihlaya lesvi hikuva ku ni van'wana lava vamipfilunganyisaka tinhloko, lavaringetaka kujikisa Evhangeli ya Kriste.
Kambe hambi loko hina kumbe ntsumi yohuma tilweni, hingatshuka himijondzisa Evhangeli yin'wana handle ka leyi hitshamaka himijondzisa yona, mujondzisi wotanu aarhukiwe! 
Kufana ni lesvi hitshamaka himibzela, ni svosvi nitlhela nakambe niku: Loko mun'wana amijondzisa Evhangeli yin'wana handle ka leyi miyiyamukeleke, aarhukiwe!
Xana svosvi svikomba lesvaku ninavela kukhensiwa hi vanhu kumbe hi Xikwembu ke? Xana ni vonaka na nili lweyi aringetaka kutsakisa vanhu ke? Loko onge naharingeta kuyendla svosvo, aningatava mutirhi wa Kriste.
Namitsundzuxa, vamakwerhu, lesvaku Evhangeli leyi nimijondziseke yona, ayihumanga ka vanhu. 
Aniyikumanga ka munhu ni mun'we, anga kona ni mun'we lweyi anijondziseke yona. Yesu Kriste hi xiviri xa yena, hi yena lweyi angayihlavutela ka mina.
Mitwile lesvi anihanyisa svona khale, loko na ha hanya Xiyuda. Mitiva hilaha ningaxanisa ni kuhelisa kereke ya Xikwembu hakona, ningatsetseleli munhu. 
Hikuhanya Xiyuda, anitlula lavotala vatintanga ta mina xikarhi ka va ka hina, nili karhi nihisekela ngopfu mikhuva ya vatatana va hina.
Kambe Xikwembu lexi xinihlawuleke na ningasi velekiwa, xinivitanile hi timpsalu ta xona; 
xisvitsakelile kuhlavutela N'wana wa xona ka mina, lesvaku nitamutwalisa ndzeni ka vamatiko. Nkameni wolowo, anivutisanga munhu, 
na svona, anitlhantukelanga Yerusalema ka lava vanganirhangela kuva vapostola, kambe niyile xikan'we le Arabiya, ndzhaku nivuyela Damaska.
Kutani, ndzhaku ka malembe manharhu, hi kona ni tlhantukeleke Yerusalema kuyavonana na Petrosi, kutani nixwe na yena masiku ya khume na ntlhanu. 
Kambe anivonananga na mun'we wa vapostola lavan'wana, handle ka Yakobe makwavu wa Hosi. 
Timhaka leti nimitsalelaka tona titiyile, nihlaya svosvo mahlweni ka Xikwembu, anihembi.
Ndzhaku ka svona niyile matlhelweni ya Siriya na Kilikiya. 
Kambe nkameni wolowo, tikereke ta Kriste letinga Yudeya, atingasinivona hi mahlo; 
ntsena atitwile van'wana loko vaku: “Munhu lweyi khale aahixanisa ni kuringeta kuhelisa ta kupfumela, svosvi ajondzisa tona.” 
Kutani atidzunisa Xikwembu hikolaho ka mina.
VA LE GALATIYA 2
Ndzhaku ka malembe ya khume ni mune, nitlhele ni tlhantukela Yerusalema na nili na Barnaba, kutani niteka na Tito. 
Nitlhantukele kona hi kuhlavuteliwa hi Xikwembu. Nivonanile ni vafambisi vakona hi tlhelo, kutani nivahlayela Evhangeli leyi niyitwaliseke ndzeni ka vamatiko. Aningalavi lesvaku lesvi nisvitirheke, ni lesvi nisvitirhaka svosvi, svihundzuka ntirho wa mahala. 
Na Tito lweyi anili na yena, hambilesvi anga Mugriki, angasindzisiwanga kuyimba. 
Mhaka yipfuxiwile hikolaho ka vanhu van'wana lavatiyendlaka vakriste, vangalava ngheneke xikarhi ka hina hi kukanganyisa, valava kuvona kutshunxeka loku hinga nakona ka Yesu Kriste; avalava kuhiyendla svikarawa; 
ahipfumelanga ni siku ni rin'we kutiveka hansi ka vona, kambe hilavile lesvaku ntiyiso wa Evhangeli wuhlayiseliwa n'wina svinene.
Kambe lava avavoneka onge hi vona vafambisi kumbe avali vona, kumbe avangali vona, ka mina ahi mhaka, Xikwembu axiyi hi nghohe, nili: Vafambisi vakona avayengetelanga nchumu ka mina. 
Matshan'wini ya svosvo, vasvivonile lesvaku ni rhwexiwile ntirho wojondzisa Evhangeli ka lavangayimbangiki, tani hi Petrosi ka lavayimbeke. 
Hikuva Xikwembu lexinyikeke Petrosi matimba ya kuva mupostola ka lavayimbeke, na mina xininyikile matimba ya kuva mupostola ka vamatiko. 
Hikolaho, Yakobe, na Petrosi, na Yohani, lavalangutiwaka vali vona vafambisi va kereke, vawuvonile nkateko lowu Xikwembu xininyikeke wona, kutani vahikhome hi xiyandla, mina na Barnaba, kufunga kutirhisana ka vona na hina: Hina hitaya ka vamatiko, vona vaya ka lavayimbeke. 
Ntsena vahikhongotele lesvaku hiyanakanya svisiwana, kutani hi svolesvi na mina anihisekela kuyendla svona.
Kambe loko Petrosi atile le Antiyoka, nimukongomile, nimulaya hikuva aahoxile. 
Hikuva loko kungasifika van'wana lavarhumiweke hi Yakobe, aaja ni vamatiko; kambe loko varhumiwa lava vafika, asuka, ayatshama tlhelweni, hi kuchava kuvoniwa hi ntlawa wa lavayimbeke. 
Vayuda van'wana lava avali kona, na vona vatluleliwile hi vukanganyisi bza Petrosi, Barnaba akondza akokiwa na yena hi kukanganyisa koloko. 
Kambe loko nivonile lesvaku lesvi avasviyendla asvingafambelani ni ntiyiso wa Evhangeli, nibzelile Petrosi mahlweni ka vona hinkwavu, niku: “U Muyuda wena hi kuvelekiwa, kambe uhanya hi mukhuva wa vamatiko, kungali wa Vayuda; hikolaho ka yini usindzisa vamatiko kuhanya hi mukhuva wa Vayuda ke?”
Hina hi Vayuda hi kuvelekiwa, ahi vamatiko vanga “vajohi”. 
Hambi svilitano, hitiva lesvaku munhu angayendliwi lweyi alulameke mahlweni ka Xikwembu hi kuhlayisa Nawu, kambe kuli ntsena hi kupfumela ka Yesu Kriste; kutani hina hipfumelile ka Yesu Kriste, lesvaku hiyendliwa lavalulameke hi kupfumela ka yena, kungali hi kuhlayisa Nawu; hikuva kutsaliwile lesvi: “Aku na munhu ni mun'we lweyi angatayendliwa lweyi alulameke hi kuhlayisa Nawu.”
Kambe, hi kuringeta ka hina kuyendliwa lavalulameke ka Kriste, hikumiwa na hili “vajohi” na hina, xana svihlaya lesvaku Kriste aseketela kujoha ke? Nikutsongo! 
Loko nitlhela nipfuxa mikhuva leyi aniyihahlulelile, hi kona ningatatikomba na nili muhoxi hakunene. 
Loko ali mina, Nawu wunidlayile. Hi tlhelo ra Nawu mina anifile, lesvaku nitahanyela Xikwembu. Kriste avambiwile kutani nivambiwile na yena; 
hi kolaho, angahali mina lweyi ahanyaka, kambe i Kriste lweyi ahanyaka ka mina. Svosvi, loko nihanya mirini, nihanya hi kupfumela, kunga kupfumela ka N'wana wa Xikwembu lweyi anirhandzeke, ava atinyiketa hikolaho ka mina. 
Anifularheli timpsalu ta Xikwembu, hikuva loko vanhu vangayendliwa lavalulameke hi mhaka ya kuhlayisa Nawu, svihlaya lesvaku kufa ka Kriste akupfunanga nchumu.
VA LE GALATIYA 3
Yo! Vagalatiya, sviphukuphuku ndzin'wina! Mixengiwile hi mani xana, n'wina lava mihlamuseliweke svinene ta kuvambiwa ka Yesu Kriste xihambanwini, onge hi loko svihumelelile na misvivona hi mahlo? 
Nibzeleni mhaka yili yin'we ntsena: Xana minyikiwile Moya hi lesvi mihlayiseke Nawu ke, kumbe xana hi lesvi mipfumeleke Evhangeli, siku leri mingayitwa ke? 
Xana mingava sviphukuphuku hi ndlela leyi ke? Lesvi misunguleke hi sva Moya, milava kuyahetelela hi sva misava ke? 
Xana lesvikulu lesvi svimihumeleleke, svingava svihundzukile sva hava ke? Hakunene asvivanga sva hava! 
Xana lweyi amiyavelaka Moya, atlhela ayendla svihlamaliso xikarhi ka n'wina, asviyendla hi mhaka ya lesvi mihlayisaka Nawu, kumbe hi lesvi mipfumeleke Evhangeli, siku leri mingayitwa, ke? 
Tsalwa rili: “Abrahamu apfumelile ka Xikwembu, kutani hikolaho ka svosvo, Xikwembu ximuhlayile lweyi wolulama.”
Kutani-ke, masvivona lesvaku lavanga ni kupfumela, hi vona vanga vana va Abrahamu va xiviri. 
Matsalwa mahlayile khale lesvaku Xikwembu axilava kuyendla vamatiko vava lavalulameke hi kupfumela; hi kolaho, Abrahamu ativisiwile Evhangeli loko svahali kule, hi marito lamange: “Tinxaka hinkwatu ta misava titakatekisiwa hikolaho ka wena.” 
Hikolaho, lavanga ni kupfumela vakuma nkateko wun'we na Abrahamu mupfumeli.
Hinkwavu lavatitshembaka hi lesvi vahlayisaka Nawu, va le kurhukiweni, hikuva Matsalwa mali: “Mun'wana ni mun'wana lweyi atsandzekaka kuhlayisa ni kuyendla hinkwasvu lesvitsaliweke bukwini ya Nawu, a le kurhukiweni.” 
Loko svilitano, svi le rivaleni lesvaku aku na munhu ni mun'we lweyi angayendliwaka wolulama mahlweni ka Xikwembu hi mhaka ya lesvi ahlayisaka Nawu; hikuva kuhlayiwile lesvi: “Lweyi ayendliwaka wolulama hi kupfumela, atahanya.” 
Kambe Nawu ni kupfumela asvifambelani, hikuva Nawu wute: “Munhu ahanya hi kuyendla lesvi Nawu wuleletaka svona.”
Kriste ahiponisile khombzeni ra xirhuko xa Nawu, hi kutiyendla lweyi arhukiweke hikolaho ka hina, hikuva Matsalwa mali: “Akurhukiwe mun'wana ni mun'wana lweyi ahayekiweke mhandzeni.” 
Hi svolesvi Kriste asviyendleke, lesvaku nkateko lowu Xikwembu xiwunyikeke Abrahamu wufika ka vamatiko ha Yesu Kriste, ni lesvaku, hi kupfumela, hiyamukela nyiko ya Moya leyi hitshembisiweke yona.
Vamakwerhu, nitamifananisela hi lesvihumelelaka vanhwini siku rin'wana ni rin'wana: Loko ntwananu wutiyisiwile, hambi kuli xikarhi ka vanhu, aku na lweyi angawu helisaka, kumbe kuyengetela svin'wana ka wona. 
Svosvi-ke, svitshembiso svinyikiwile Abrahamu ni wa rixaka ra yena; akuhlayiwanga “ni va tixaka”, wonge hi loko kuvuliwa lavotala; kambe kuhlayiwile “ni wa rixaka ra yena”, hi lesvaku munhu mun'we anga Kriste. 
Lesvi nihlayaka svona hi lesvi: Nawu lowu wungata ndzhaku ka malembe ya mune wa madzana ni makume manharhu (430), awuhelisi ntwananu lowutiyisiweke khale hi Xikwembu, ni xitshembiso xa xona axicukumetiwi. 
Hikuva loko ndzhaka yinyikiwa hi mhaka yohlayisa Nawu, ayahanyikiwi hikolaho ka xitshembiso; kasi Xikwembu xinyikile Abrahamu ndzhaka hi xitshembiso ntsena.
Loko svilitano, xana Nawu wutirhile yini ke? Wutisiwile ndzhaku, kukomba lesvi kujoha kunga svona, kukondza kuhumelela lweyi “wa rixaka”, lweyi xitshembiso xiyendleliweke yena. Nawu wutisiwile hi tintsumi, tiwunyika muhlanganisi hi voko. 
Loko kuli ni muhlanganisi, svihlaya lesvaku munhu ahi mun'we mhakeni, kasi Xikwembu xona i xin'we.
Loko svilitano, xana Nawu wulwa ni svitshembiso sva Xikwembu ke? Nisvitsongo! Hikuva loko onge kuvekiwile Nawu lowu wukotaka kunyika vanhu vutomi, vanhu avatayendliwa lavalulameke hi kuhlayisa Nawu; 
kambe Matsalwa mahlaya lesvaku hinkwasvu svifumiwa hi vujohi, lesvaku xitshembiso lexifambelanaka ni kupfumela ka Yesu Kriste, xinyikiwa ntsena lavapfumelaka.
Loko kupfumela kungasita, ahibohiwile hi Nawu, hifumiwa hi wona, kufikela loko kupfumela loku akufanela kuta, kuhlavuteliwile. 
Hikolaho, Nawu awuli mufambisi wa hina kufikela loko Kriste atile, lesvaku hitayendliwa lavalulameke hi mhaka ya kupfumela. 
Kambe svosvi, lesvi kupfumela kufikeke, ahahali hansi ka mufambisi wakona.
Hikuva ka Yesu Kriste hinkwenu mi vana va Xikwembu hi mhaka ya kupfumela. 
Hinkwenu lava mingatsakamisiwa ka Kriste, miyambalile Kriste. 
Hikolaho, aku na Muyuda kumbe Mugriki, aku na xikarawa kumbe mutshunxeki, aku na wanuna kumbe wansati, hikuva hinkwenu miwun'we ka Yesu Kriste. 
Kutani, loko mili va ka Kriste, svihlaya lesvaku mi rixaka ra Abrahamu, mivaji va ndzhaka hikolaho ka xitshembiso.
VA LE GALATIYA 4
Lesvi ni svihlayaka hi lesvi: Loko, maja ndzhaka ahali xihlangi, angatluli xikarawa, hambilesvi anga yena n'winyi wa ndzhaka hinkwayu; 
alehansi ka vahlayisi va yena ni valanguteli va rifuwo ra yena, kukondza kufika siku lerivekiweke hi tatana wa yena.
Svixitanu na hina: Loko hingasikula Moyeni, ahili svikarawa sva mimoya leyifumaka misava leyi. 
Kambe loko nkama wufikile hi ndlela leyi yihetisekeke, Xikwembu xirhumile N'wana wa xona, lweyi avelekiweke hi wansati, avelekiwa na ali hansi ka Nawu, 
lesvaku atakutsula lava avali hansi ka Nawu, ni lesvaku hitayamukela xiyimu xa vana va Xikwembu. 
Kukomba lesvaku mi vana va xona, Xikwembu xichelile Moya wa N'wana wa xona timbilwini ta hina, wunga Moya lowuhuwelelaka wuku: “Aba, Tatana!” 
Hikolaho wena awahali xikarawa, kambe n'wana; kutani lesvi unga n'wana, u mujandzhaka hi kurhandza ka Xikwembu.
Khale, loko mingasitiva Xikwembu, amili svikarawa mitirhela svikwembu lesvi hi ntumbuluku svinga sva hava. 
Kambe lesvi namuntlha mitivaka Xikwembu (kumbe ningaku, lesvi namuntlha Xikwembu ximitivaka), xana sviyendlisa kuyini lesvaku mitlhelela ka mimoya leyi ya khale, leyitsaneke ya misava leyi ke? Hikolaho ka yini milava kutlhela mihundzuka svikarawa sva yona ke? 
Mitiva kuvekisa masiku man'wana, ni tihweti, ni tinguva, ni malembe! 
Manichavisa, onge hi loko lesvi ningatikarhata nimiyendlela svona svingapfunanga nchumu.
Na mikombela vamakwerhu, hundzukani lavafanaka na mina, hikuva na mina nihundzukile lweyi afanaka na n'wina.Aminihoxelanga ha nchumu; 
matsundzuka lesvaku i kuvabza ka mina lokunganinyika nkama womijondzisa Evhangeli kusunguleni. 
Hambi svilitano, aminisolanga kumbe kuninyenya hi mhaka ya vuvabzi bza mina, lebzi abzili ndzingo ka n'wina; kambe miniyamukelile tani hi loko nili ntsumi ya Xikwembu, tani hi loko miyamukela Yesu Kriste. 
Kuyohumelela yini, lesvi khale amitshama na mitsakile? Hikuva ningatiyisa lesvaku, loko onge kahali khale ka n'wina, amitava mitixokole ni mahlo mininyika wona loko svikoteka. 
Xana svosvi nihundzukile nala wa n'wina hi kumibzela ntiyiso ke?
Vanhu lavaya van'wana vatikarhatela n'wina, kambe ava na moya lowunene; valava ntsena kumihambanisa na mina, lesvaku mitatikarhatela vona. 
Asvibihanga kutikarhatela van'wana masiku hinkwawu, loko moya wuli lowunene, nasvona kungali ntsena hi loko nili na n'wina.
Vana vanga, kufana ni mamana lweyi alun'waka, nitwa kuvava nakambe hikolaho ka n'wina, kufikela loko xivumbeko xa Kriste xivonake xikarhi ka n'wina.
Anitanavela ngopfu kuva xikarhi ka n'wina svosvi, nitavulavula na n'wina hi ndlela yin'wana, hikuva ni le kukarhatekeni hi tlhelo ra n'wina.
Minganibzela, n'wina lavatsakelaka kuva hansi ka Nawu: Xana amisvitwi lesvi Nawu wuhlayaka svona ke? 
Hikuva Matsalwa mahlaya lesvaku Abrahamu aali ni vana vambirhi vaxinuna, mun'we avelekiwile hi nsati wa yena wa xikarawa, mun'wana hi nsati lweyi atekiweke wokala angali xikarawa. 
Kambe n'wana wansati lweyi wa xikarawa, avelekiwile kufana ni vanhu hinkwavu; kasi n'wana wansati lweyi wa kutekiwa avelekiwile hikolaho ka xitshembiso. 
Timhaka leti i kupimanisa: Vavasati lavambirhi i mintwananu mimbirhi; mun'we, anga yena Agar, ahuma ntshaveni ya Sinayi, vana va yena vavelekeliwe vukarawa; 
Agar i ntshava ya Sinayi, tikweni ra Arabiya, kutani afanisa doropa ra svosvi ra Yerusalema, hikuva ri le vukaraweni svin'we ni vana va rona. 
Kambe Yerusalema wa le tilweni atshunxekile, kutani hi yena mamana wa hina. 
Hikuva kutsaliwile lesvi:“Tsaka wena mhika, lweyi angavelekiki svihlangi,bana nkulungwana lowukulu, wena lweyi ungatwiki kulumiwa ka kuveleka;hikuva wansati lweyi angatshikiwa, atava ni vana votala kutlula wansati lweyi anga ni nuna.”
Svosvi-ke, n'wina vamakwerhu, mi vana va xitshembiso kufana na Izaki. 
Nasvona, kufana ni lesvi, nkameni wolowo, n'wana wa kuvelekiwa kukota vanhu hinkwavu angaxanisa n'wana wa kuvelekiwa hi matimba ya Moya, ni svosvi svahalitano.
Kambe Matsalwa mali yini ke? Mali: “Hlongola nsati lweyi wa xikarawa ni n'wana wa yena, hikuva n'wana wa xikarawa angakala angayaveliwi ndzhaka svin'we ni n'wana wansati wa kutekiwa lweyi angaliki xikarawa.” 
Hikolaho, vamakwerhu, hina ahi vana va xikarawa, kambe hi vana va nsati wa kutekiwa, lweyi angaliki xikarawa.
VA LE GALATIYA 5
Hi tshunxiwile hi lesvi Kriste ahitshunxeke. Hikolaho, yimani mitiya, mingahatlheleni mitiveka hansi ka ndzhwalu wa vukarawa.
Masvivo, mina Pawulo ni mibzela lesvi: Loko mipfumela kuyimbisiwa, svihlaya lesvaku Kriste angamipfuni nchumu nikutsongo. 
Nilava kuyengeta nitiyisa kambe, ka mun'wana ni mun'wana lweyi apfumelaka kuyimbisiwa, lesvaku afanela kuyendla hinkwasvu lesvi Nawu wuleletaka svona. 
Mitihambanisile na Kriste, n'wina hinkwenu lavarhandzaka kuyendliwa lavalulameke mahlweni ka Xikwembu hi mhaka ya kuhlayisa Nawu; miwele kule ni timpsalu ta Xikwembu. 
Loko ali hina, hi ni kutshemba ka lesvaku Xikwembu xitahiyendla lavalulameke mahlweni ka xona, kutani hi svona lesvi hisvilangutelaka, hi matimba ya Moya lowutirhaka ka hina, hi kupfumela loku hinga nakona. 
Hikuva ka Yesu Kriste, kuyimba kumbe kuva munhu wokala angayimbanga, asvivuli nchumu, kambe lexinga xona i kupfumela loku kutirhaka hi rirhandzu.
Amilikarhi mitsutsuma svinene! I mani lweyi angamisivela kuyingisa ntiyiso? 
Kuxisiwa loku akuhumi ka Xikwembu lexi ximivitaneke. 
 “Comela ritsongo rikukumuxa mbila hinkwayu”, hilaha svivuliwaka hakona. 
Mina ni ni kutshemba ka lesvaku, lesvi hinga va Hosi hinkwerhu, amingavi ni miyanakanyu yohambana ni ya mina, ni lesvaku lweyi amipfilunganyisaka, atakuma kuyavanyisiwa ka yena, hambi angava mani na mani. 
Kambe loko mina nahajondzisa hi ta kuyimba, vamakwerhu, xana nahaxanisiwa hikolaho ka yini? Hikuva, loko svilitano, kujondzisa ka mina hi ta xihambanu akungatakwatisa munhu. 
Asvitava svona loko vanhu lava vamipfilunganyisaka, vangayimi kolaho, kambe vatitshena  xikan'we.
Loko ali n'wina vamakwerhu, mivitaniwile lesvaku miva lavatshunxekeke; kambe mingateki kutshunxeka ka n'wina, mikuhundzula mpfumelelo wo yendla lesvi ntumbuluku wa n'wina wa laha misaveni wusvinavelaka; matshan'wini ya svosvo, tirhelanani hi rirhandzu. 
Hikuva Nawu hinkwawu wuhlanganisiwa hi kulerisa lokunge: “Rhandza munhukuloni kufana ni loko utirhandza.” 
Kambe loko milumana ni kukakatlulana, tivoneleni lesvaku mingahetani hi rixaka.
Lesvi nisvihlayaka hi lesvi: Fambani hi Moya, kutani mingakala mingakolwisi kunavela ka ntumbuluku wa n'wina wa nyama; 
hikuva kunavela ka nyama kulwa ni Moya; nasvona kunavela ka Moya kulwa ni nyama. Svilo lesvi svimbirhi svalwetana, kutani mahluleka kuyendla lesvi milavaka kusviyendla. 
Kambe loko mifambisiwa hi Moya, amile hansi ka Nawu.
Mintirho ya ntumbuluku wa nyama yi le rivaleni: I kuwosva ni mikhuva ya chaka ni manyala, 
ni kuphahla svikwembu sva hava ni xiloyiloyi ni rivengo ni timholova ni vukwele ni kukariha ni vutirhandzi ni kuyavana ni kulwetana, 
ni mavondzo ni vudakwa ni magolo ni svofana ni svosvo. Namitsundzuxa, hilaha nitshamaka nimitsundzuxa hakona, lesvaku lavayendlaka svofana ni lesvo, vangakala vangavi na kuyaveliwa kufumeni ka Xikwembu.
Kasi mihandzu ya Moya i rirhandzu ni kutsaka ni kurhula ni kuleha mbilu ni vunene ni kunyika ni kutshembeka 
ni timpsalu ni kutikhoma. Awukona Nawu lowulwaka ni svofana ni lesvo.
Lavanga va ka Kriste Yesu va vambile nyama ni sva yona, svifa; avahasvihisekeli, avahasvinaveli. 
Lesvi Moya uhinyikeke vutomi, ahihanyeni hi kulerisa ka wona. 
Hingatshukeni hitilavela kutidzunisa ka hava; ahichaveni kupfukana ni kutshohokana.
VA LE GALATIYA 6
Vamakwerhu, loko mun'wana akumiwa na ali karhi ayendla xihoxo, n'wina lava minga va Moya, muvuyiseni hi moya wa musa. Ka mun'wana ni mun'wana wa n'wina, nili, tivonele lesvaku na wena ungaringiwi.
Rhwalelanani mindzhwalu, kutani, hi kuyendlisa svosvo, mitava mihetisa Nawu wa Kriste. 
Hikuva loko mun'wana ayanakanya lesvaku yena xanchumu, kasi ahi nchumu, watikanganyisa. 
Mun'wana ni mun'wana aakambisise ntirho wa yena, kuli kona angakotaka kutidzunisa hi sva yena, kungali hi sva mun'wana; 
hikuva mun'wana ni mun'wana atarhwala ndzhwalu wa yena.
Lweyi ajondzisiwaka Rito, aapambulele mujondzisi wa yena svilo svosaseka hinkwasvu lesvi anga na svona.
Mingatshukeni mitixisa: Xikwembu axivungunyiwi; xin'wana ni xin'wana lexi munhu axibzalaka, atatshovela xona; 
lweyi abzalaka sva kutsakisa ntumbulukwini wa yena wa nyama, atatshovela sva kubola lesvihumaka ka ntumbuluku wa yena wolowo; kambe lweyi abzalaka svakutsakisa Moya, atatshovela lesvihumaka ka Moya, bzinga vutomi lebzingaheliki. 
Loko hili karhi hiyendla lesvinene, hingakarhaleni, hikuva hitatshovela hi nkama wakona, loko hingaheli mbilu. 
Hikolaho, minkama hinkwayu loko svikoteka, ahiyendleleni vanhu hinkwavu lesvinene, ngopfungopfu va njangu wa lavapfumeleke.
Vonani maletera makulu lawa ni mitsalelaka hi wona! Kutsala mina hi nexe, hi voko ra mina.
Hinkwavu lavaringetaka kutikomba vali lavanene ni kutidzunisa hi svilo sva laha misaveni, hi vona lava vamisindzisaka kuyimba; vayendlela ntsena lesvaku vatakala vangaxanisiwi hikolaho ka xihambanu xa Kriste; 
hikuva hambi valilava vasindzisaka sva kuyimba, avahlayisi Nawu, kambe vanavela ntsena lesvaku miyimba, vatakota kutidzunisa hi kuvula lesvaku mi ni mfungu wakona mirini wa n'wina. 
Loko ali mina, asvive kule na mina kutidzunisa, loko kungali hi xihambanu xa Hosi ya hina Yesu Kriste, hikuva hikolaho ka xihambanu xa yena, sva misava ka mina svivambiwile svifa, na mina nifile hi tlhelo ra sva misava. 
Hikuva, hambi munhu ayimbile kumbe angayimbanga, asvihlayi nchumu. Mhaka leyikulu i kuva xivumbiwa leximpsha. 
Kurhula ni kutsetseleliwa asvive henhla ka hinkwavu lavafambaka hi nawu lowu, ni ka vanhu hinkwavu va Xikwembu.
usukela svosvi, aningahakarhatiwi hi munhu hikuva svivati lesvi ninga na svona mirini, i mfungu wa lesvaku ni xikarawa xa Yesu.
Timpsalu ta Hosi ya hina Yesu Kriste ative ni mimoya ya n'wina vamakwerhu. Amen!
VA LE EFESA 1
Mina Pawulo, mupostola wa Kriste Yesu hi kurhandza ka Xikwembu, nitsalela vakwetsimi va Xikwembu [lavanga le Efesa], lavatshembekaka ka Yesu Kriste, nili:
Timpsalu ni kurhula asvive na n'wina, svihuma ka Xikwembu Tatana wa hina, ni le ka Hosi Yesu Kriste.
Akudzunisiwe Xikwembu, Tatana wa Hosi ya hina Yesu Kriste, lexingahikatekisa ka Kriste hi minkateko ya moya wa kuhambanahambana, henhla matilweni: 
Ni loko misava yingasitumbuluxiwa, Xikwembu axihihlawulile ka Kriste, lesvaku hitava lavahlawulekeke ni kupfumala nandzu mahlweni ka xona. 
Hikolaho ka rirhandzu ra xona, xilulamisile khale lesvaku, ha Yesu Kriste, xitahitshineta kusuhi na xona, xihiyendla vana va xona. Lesvi, akuli kurhandza ka xona ni makungu ya xona, 
kuyendlela lesvaku hixidzunisa ni kuxitwalisa hi mhaka ya timpsalu ta xona, leti xihinyikeke ka N'wana wa xona lweyi arhandzekaka. 
Hikuva, hi kufa ka Kriste, haponisiwa, hirivaleliwa svijoho sva hina. Timpsalu ta Xikwembu i tikulu ngopfu, 
tinga leti xingahichululela tona! Hi vutlhari hinkwabzu bza xona ni kuyanakanya hinkwaku ka xona, 
Xikwembu xiyendlile lesvi kusukela khale axilava kusviyendla ha Kriste: Xihitivisile kurhandza ka xona loku akufihliwile, 
loku axilava kukuyisa mahlweni, minkama yakona yikondza yihetiseka. Kurhandza ka xona i kuhlanganisa svivumbiwa hinkwasvu, sva le matilweni ni sva laha misaveni, nhloko ya svona ava Kriste.
Hakunene Xikwembu xiyendla hinkwasvu hilaha xirhandzaka hakona ni hilaha xipimaka hakona, kutani xihlawule hina Vayuda kuva vamajandzhaka va xona ka Kriste, hi kutilulamisela ka xona ka khale, 
kuyendlela lesvaku hina hinga lavosungula kuva ni kutshemba ka Kriste, hidzunisa kutwala ka xona Xikwembu.
Asvili tano na n'wina vamatiko, loko mitwile Rito ra ntiyiso, anga Evhangeli ya kuponisiwa ka n'wina: Mipfumelile ka Kriste, kutani Xikwembu ximifungile hi Moya Lowokwetsima lowu axitshembisile kuminyika wona. 
Moya lowu i xitshembiso xa ndzhaka ya hina leyi hingatayikuma, leyi Xikwembu xinyikaka kutshunxeka loku kuhetisekeke ka lavanga va xona, kuyendlela lesvaku vadzunisa kutwala ka xona.
Hikolaho na mina, kusukela loko nitwile ta kupfumela ka n'wina ka Hosi Yesu, ni ta rirhandzu ra n'wina ka vahlawuliwa va Xikwembu hinkwavu, 
anitshikanga kukhensa hikolaho ka n'wina. Namiyanakanya mikhongelweni ya mina; 
nikombela lesvaku Xikwembu xa Hosi ya hina Yesu Kriste, Tatana lweyi adzunekaka, ximinyika Moya wa vutlhari, xitipfuletela ha wona ka n'wina, lesvaku mitaxitiva svinene 
na mahlo ya timbilu ta n'wina mavoningiwile, mitativa lesvaku kulangutela loku ximivitanelaka kona hi loku koyini, ni lesvaku kutala ka ndzhaka ya xona leyosaseka ngopfu leyitshembisiwaka vahlawuliwa va xona, hi leyoyini, 
mitativa ni vukulu lebzingapimekiki bza matimba ya xona lamatirhaka xikarhi ka hina lavapfumelaka. Matimba lamakulu lawa, 
mahali wona lawa ximatirhiseke ngopfu, loko xipfuxile Kriste kufeni, xiva ximuveka vokweni ra xona ra xinene henhla matilweni. 
Kriste wafuma kona, henhla ka hinkwasvu lesvinga ni vukulukumba, ni kufuma, ni matimba, ni vuhosi; na svona, a le henhla ka mavito hinkwawu lawa mangavuliwaka, kungali minkameni leyi ntsena, kambe ni ka minkama leyingatata. 
Kutani Xikwembu xivekile hinkwasvu hansi ka minkondzo ya Kriste, xitlhela ximuveka Kerekeni, kuva nhloko ya hinkwasvu. 
Kereke i miri wa yena, yihetiseka hikolaho ka yena lweyi ahetisisaka svilo hinkwasvu hi matlhelo hinkwawu.
VA LE EFESA 2
Khale amifile moyeni hikolaho ka milandzu ya n'wina ni svijoho sva n'wina. 
Minkameni yoleyo, amihanya ka svona, loko mahalandza svihena lesvobiha sva misava leyi. Amili hansi ka hosana leyifumaka mimoya ya le henhla mpfhukeni, wunga moya lowutirhaka ni svosvi xikarhi ka vanhu lavangayingisiki Xikwembu. 
Na hina hinkwerhu khale ahifana na vona, hihanya hi kunavela ka nyama ya hina ya laha misaveni, hiyendla hinkwasvu lesvitsakisaka miri ni kuyehleketa ka hina; kutani na hina, hi kutumbuluka, ahifaneliwile hi vukarhi bza Xikwembu, kufana ni vanhu van'wana.
Kambe Xikwembu xi ni timpsalu svinene, hikolaho ka rirhandzu lerikulu leri xingahirhandza ha rona. 
Hikolaho, hambilesvi ahifile hi mhaka ya milandzu ya hina, xihivuyisile vuton'wini svin'we na Kriste. I timpsalu ta Xikwembu leti timiponiseke. 
Hi kuhihlanganisa na Kriste Yesu, xihipfuxile kufeni svin'we na yena, ni kuhiyendla lavafumaka na yena henhla matilweni. 
Xiyendlile lesvi kukomba minkarhi leyitaka, kutala lokungapimekiki ka timpsalu ta xona, hi vunene lebzi xihiyendleleke bzona ha Yesu Kriste. 
Hikuva hi tona timpsalu ta Xikwembu leti timiponiseke, hikolaho ka kupfumela; kutani lesvi asvihumi ka n'wina, kambe i nyiko ya Xikwembu. 
Aku na xotikulisa ha xona mhakeni leyi, hikuva asvihumi kutikarhateni ka n'wina. 
Hikuva hina hivumbiwile hi Xikwembu, kutani, ka Yesu Kriste, Xikwembu xihivumbele kutirha mintirho leyinene, leyi xihilungiseleke yona khale, lesvaku hitayendla yona.
N'wina vamatiko, lava va khale hi kuvelekiwa amihlayiwa “lavokala vangayimbanga” hi Vayuda lavatihlayaka “lavoyimba”, hikolaho ka kuyimba lokuyendliwaka hi mavoko ya vanhu mirini wa vona, tsundzukani lesvi amili xisvona. 
Minkameni yoleyo, amihambene na Kriste, amingahlayiwi nchumu xikarhi ka Vaisrayele, amingali na kuyaveliwa ka mintwananu ya xitshembiso. Amihanya misaveni leyi na mingali na kulangutela, nasvona mingali na Xikwembu. 
kambe svosvi, ka Yesu Kriste, n'wina lava va khale amili kule ni Xikwembu, mitshinetiwile kusuhi na xona hi kufa ka Kriste.
Kriste hi xiviri, hi yena kurhula ka hina, hikuva ayendlile lesvaku Vayuda ni vamatiko vava vanhu van'we. Hi kunyiketa miri wa yena, ahirimuxile khumbi leri arivahambanisa ni kuvavenganisa. 
Ahelisile Nawu lowunga ni svileriso ni svinawanawana; ayendlile lesvi lesvaku, hi tinxaka leti timbirhi, atavumba vanhu van'we lavampsha lavahlanganaka ka yena, kutani svitisa kurhula. 
Hi kufa ka yena xihambanwini, Kriste ahelisile rivengo, kutani, hi xihambanu, ahlanganisile tinxaka leti timbirhi tiva vanhu van'we, avavuyisa ka Xikwembu. 
Atile atapaluxa Evhangeli ya kurhula ka n'wina vamatiko lava amili kule ni Xikwembu, ni ka Vayuda lava avali kusuhi na xona. 
Hi yena lweyi ayendleke lesvaku hina hinkwerhu, Vayuda ni vamatiko, hikota kuta hi Moya wun'we mahlweni ka Xikwembu.
Hikolaho-ke, n'wina vamatiko amahali va le handle ni vanhu van'wanyana, kambe mi va munti wun'we ni vahlawuliwa va Xikwembu, mi va njangu wa xona. 
Na n'wina miyakiwa henhla ka masungulu lamavekiweke hi vapostola ni vaprofeta, ribze lerikulu ra masungulu na ali yena Yesu Kriste hi xiviri. 
Hikolaho ka yena, yindlo hinkwayu yihlangana yitiya, yikula svin'we yiyendla tempele leyohlawuleka Hosini; 
ka yena na n'wina miyakiwa kun'we ni van'wana, miyendla yindlo laha Xikwembu xitshamaka kona hi Moya wa xona.
VA LE EFESA 3
Mina Pawulo, mubohiwa avutirheleni bza Kriste Yesu, namikhongelela n'wina vamatiko. 
Mitava mitwile hilaha Xikwembu, hi timpsalu ta xona, xininyikeke hakona ntirho lowu lesvaku nimipfuna, 
hikuva xitivisile xihundla xa makungu ya xona ka mina, nitsalile mhaka leyi hi kukomisa, 
kutani loko mihlaya lesvi nisvitsaleke, mingavona hilaha ni twisisaka xihundla xa Kriste hakona.
Minkameni leyihundzeke, vanhu avabzeliwanga xihundla xoxo hi ndlela leyi Moya wungaxihlavutela ha yona svosvi, ka vapostola va Xikwembu lavohlawuleka ni ka vaprofeta. 
Xihundla hi lexi: Hi mhaka ya Evhangeli, vamatiko vayaveliwa ndzhaka svin'we na hina Vayuda, vayendla svirho svin'we na hina mirini wun'we, nasvona vayaveliwa xitshembiso xin'we na hina ka Yesu Kriste. 
Ninyikiwile kuva nandza wa Evhangeli leyi hi timpsalu ta Xikwembu, leti nitikumeke hi matimba ya xona lamatirheke ka mina. 
Mina, ninga lwentsongo ngopfu ka vahlawuliwa va Xikwembu hinkwavu, ninyikiwile nkateko lowu wa kufikisa ka vamatiko Evhangeli ya rifuwo leringakontekiki ra Kriste, 
ni kuyendla lesvaku vanhu hinkwavu vativa hilaha xihundla xa makungu ya Xikwembu xiyendlekaka hakona. Xikwembu, lexinga mutumbuluxi wa hinkwasvu, xitlhotile xihundla lexi minkameni hinkwayu leyihundzeke, 
lesvaku minkameni ya svosvi, hi kutirhisa kereke, xitativisa vutlhari bza xona hi matlhelo hinkwawu ya bzona ka mimoya ya tihosana ni ya matimba henhla matilweni. 
Xikwembu xiyendlile lesvi hi kulandza kutilulamisela ka xona ka khale, loku xikuhetisiseke ha Yesu Kriste, Hosi ya hina. 
Hi kuhlangana na yena, ni kupfumela ka yena, hi tshunxekile kuta mahlweni ka Xikwembu na hingali na kukanakana. 
Hikolaho nakombela nili: Mingaheleni mbilu, loko mivona lesvaku nixaniseka hikolaho ka n'wina; hinkwasvu lesvi svipfuna n'wina.
Hikolaho ka svosvo, nikhinsama hi matsolo mahlweni ka Tatana, 
lweyi njangu, wun'wana ni wun'wana, matilweni ni la misaveni, wuhlayiwaka hikolaho ka yena. 
ikombela Xikwembu lesvaku ntalwini wa kudzuneka ka xona, ximinyika matimba, hi Moya wa xona, kutiya ka munhu wa n'wina wa le ndzeni, 
ni lesvaku Kriste ayaka timbilwini ta n'wina hi kupfumela. Nikhongela lesvaku mimila timintsu rirhandzwini ni kuveka masungulu ya n'wina henhla ka rona, 
ni lesvaku, svin'we ni vahlawuliwa hinkwavu va Xikwembu, mikuma matimba ya kutwisisa kuyanama, ni kuleha, ni kutlakuka, ni kuyeta ka rirhandzu ra Kriste. 
Mawaku loko ingi mingativa rirhandzu ra yena, hambi loko svingayendleki kuritiva hi kuhetiseka kutani, mitatala hi vukona bza Xikwembu matlelo hinkwawu.
Ka yena lweyi akotaka kuyendla, hi matimba lamatirhaka ka hina, kutlula ngopfu svinene hinkwasvu lesvi hingasvikombelaka, kumbe lesvi hingasvipimisaka, 
ka yena akuve kudzuneka kerekeni ni le ka Yesu Kriste, hi minkama ni minkama hilaha kungaheliki. Amen!
VA LE EFESA 4
Hikolaho-ke, mina ninga mubohiwa ntirhweni wa Hosi, na mikhongotela kuhanya hi ndlela leyifambelanaka ni kuvitaniwa ka n'wina. 
Masiku hinkwawu, titsongahateni, miva ni musa, milehisa mbilu; kombani rirhandzu ra n'wina hi kuyingiselana. 
Yendlani hi matimba kuhlayisa vun'we lebzinyikiwaka hi Moya, mihanyisana hi kurhula. 
Ku ni miri wun'we, ni Moya wun'we, tani hi lesvi kunga ni kulangutela kun'we loku Xikwembu xingaminyika kona, siku leri ximivitaneke; 
ku ni Hosi yin'we, ni kupfumela kun'we, ni ntsakamiso wun'we; 
ku ni Xikwembu xin'we, Tatana wa vanhu hinkwavu, lexi xivafumaka hinkwavu, lexitirhaka hi vona ni kutshama ka vona hinkwavu.
Hambi svilitano, hi timpsalu mun'wana ni mun'wana wa hina anyikiwile nyiko leyinga ya yena, leyi angayaveliwa yona hi Kriste, 
hikuva Matsalwa mali:“Siku leri atlhantukeleke henhla,afambile ni van'wana vakhomiwa lavotala, anyikile vanhu tinyiko.”
Xana marito lamange: “Atlhantukele henhla”, makomba yini ke? Makomba lesvaku aaxikile hansi, ayafika ni le hansi ka misava. 
Lweyi axikeke, wahali yena lweyi atlhantukeleke henhla, kuhundza ni matilo hinkwawu, lesvaku atata matilo ni misava hi vukona bza yena.
Nasvona, hi yena “lweyi anyikeke vanhu tinyiko”, van'we kuva vapostola, van'wana kuva vaprofeta, van'wana kuva vavuli va Evhangeli, van'wana kuva vafundhisi ni vajondzisi. 
Ntirho wa vona i kupfuna vahlawuliwa va Xikwembu lesvaku vatakota kutirhela van'wana, vayaka miri wa Kriste. 
Kutani kuheteleleni, hitahlangana svin'we hinkwerhu ka vun'we lebzitisiwaka hi kupfumela ka N'wana wa Xikwembu ni kumutiva, kutani hihundzuka vanhu lavawupfeke, hikula ni kufika ka xiyimu lexihetisekeke xa Kriste. 
Kutani ahingahavi vatsongwana lavatsekatsekisiwaka, nasvona ahingehepengwisiwi hi jondzo yokala yingali yona, hi kuxengiwa hi vanhu lavakanganyisaka van'wana ni kuvahambukisa hi maqhinga ya vona. 
Matshan'wini ya svosvo, hitahanya ntiyisweni hi moya wa rirhandzu, hikula hi matlhelo hinkwawu ka Kriste, yena lweyi anganhloko. 
Miri hinkwawu wutiyisiwa hi yena, na svirho hinkwasvu sva wona svili karhi svihlanganisiwa ni kukhomana svinene, sviyendla xilo xin'we. Kutani loko xirho xin'wana ni xin'wana xitirha ntirho wa xona hi mfanelo, miri hinkwawu wukula, wuyakiwa rirhandzwini.
Hikolaho, nivula lesvi ni kusvitiyisa hi vito ra Hosi, nili: Mingahahanyeni kufana ni lesvi vamatiko vahanyisaka xisvona, hi kuyanakanya ka vona lokungapfuniki nchumu. 
Miyanakanyu ya vona yi le munyameni; ava na kuyaveliwa vuton'wini bza Xikwembu, hikuva ka vona vutivi abzikona, nasvona timbilu ta vona titlanyalile, 
kutani avahali na tingana; vatinyiketile ka mikhuva ya manyala, vayendla sva nsila hinkwasvu, vangakoti kutikhoma.
Kambe loko mili n'wina, ahi svona lesvi misvijondzeke hi tlhelo ra Kriste; 
timhaka ta yena mititwile, kutani lesvi minga vanhu va yena Yesu, mijondzisiwile ntiyiso lowu wunga ka yena. 
Hikolaho, tshikani mahanyela ya n'wina ya khale, mihlivila munhu wa khale lweyi aawonhiwa hi mhaka ya kunavela ka yena loku kukanganyisaka. 
Mimoya ya n'wina ni kuyehleketa ka n'wina asvihundzuke sviva lesvimpsha. 
Yambalani munhu lwe mumpsha lweyi avumbiweke hi xifaniso xa Xikwembu, lweyi atikombaka hi kululama ka yena ni kuhlawuleka lokunga ni ntiyiso.
Hikolaho-ke, tshikani mavunhwa; mun'wana ni mun'wana aavulavuli ntiyiso ka munhukulobze, hikuva hinkwerhu hi svirho sva miri wun'we. 
Loko mitshuka mihlundzuka, mingaweli kujoheni; jambu ringatshuki ripela na mahahlundzukile, 
nasvona minganyiki Diyavulosi nkama. 
Lweyi aatolovela kuyiva, angahayi mahlweni ayiva; kambe aatikarhate atirha hi mavoko ya yena, atirhela sva kutipfuna ha svona, lesvaku atakota kupambulela lweyi apfumalaka.
Akuvulavuleni ka n'wina mingatshukeni mitirhisa marito ya tingana, kambe tirhisani ntsena marito lamapfunaka, lawa mayakisaka ni kuhlamula lesvilavekaka, kutani kuvulavula ka n'wina kutatisa kukateka ka lava vamiyingisaka. 
Mingakhomisini tingana Moya Lowokwetsima wa Xikwembu, hikuva i mfungu wa Xikwembu wukomba lesvaku mi vanhu va xona, ni lesvaku siku rata, leri xingatamiponisa ha rona. 
Lesvi sva kubava hinkwasvu, ni mahlundzu hinkwawu, ni kukariha hinkwaku, asvisusiwe xikarhi ka n'wina; tshikani kuholova ni kurhuketelana, misusa mona hinkwawu. 
Matshan'wini ya svona, twelanani vusiwana, mitsetselelana, mirivalelana, kufana ni lesvi Xikwembu na xona ximirivaleleke ka Kriste.
VA LE EFESA 5
Lesvi minga vana va Xikwembu lavarhandzekaka, ringetani kuva lava vafanaka na xona. 
Hanyani hi moya wa rirhandzu, tani hi Kriste lweyi ahirhandzeke ni kutinyiketa hikolaho ka hina ahumesela Xikwembu nyiko ni mhamba ya risima, leyi yixitsakisaka.
Mi vahlawuliwa va Xikwembu, kutani vuwosvi, ni sva chaka hinkwasvu, ni makwanga, asvilaveki xikarhi ka n'wina, ni kukumbuka svingakumbukiwi. 
Mingatirhiseni marito ya kurhuketela, ni ya vuphukuphuku, ni ya mafenya, hikuva amalaveki; tirhisani ntsena marito lamakhensaka Xikwembu! 
Tivani mhaka leyi: Aku na munhu ni mun'we lweyi angatayaveliwa ndzhaka Mfun'wini wa Kriste ni wa Xikwembu, loko ahahanya hi vuwosvi, kumbe lweyi ayendlaka sva nsila, kumbe lweyi anga ni makwanga, hambi lweyi agandzelaka svikwembu sva hava.
Kungavi na munhu lweyi amikanganyisaka hi marito lamangapfuniki nchumu: Svijoho lesvi, hi svona lesviyendlaka lesvaku vukarhi bza Xikwembu bziwela vanhu lavangayingisiki. 
Hikolaho mingatshukeni mitolovelana ni vanhu lavotano. 
Hikuva khale n'wina hi n'wexe amili munyameni, kambe svosvi, lesvi mingahundzuka vanhu va Hosi, mi le kuvonakaleni. Hanyani kufana ni vanhu va kuvonakala, 
hikuva kuvonakala hi kona loku kuvekaka mihandzu leyotala, yinga ya vunene ni kululama ni ntiyiso. 
Kambisisani, mivona lesvitsakisaka Hosi. 
Mingatshukeni mitolovelana ni lavayendlaka lesvokala svingapfuni nchumu sva munyama; svisoleni rivaleni, 
hikuva hambi kuli kuvula ntsena lesvi vasviyendlaka xihundleni, svikhomisa tingana. 
Loko svilo lesvi hinkwasvu svisoliwa rivaleni, kuvonakala kutakomba lesvi svinga svona, 
hikuva xin'wana ni xin'wana lexikombiwaka lesvi xinga xisvona, xihundzuka kuvonakala. Hikolaho vange:“Pfuka wena lweyi uyetleleke, pfuka xikarhi ka vafi, kutani Kriste atakuvoninga.”
Loko svilitano, kambisisani svinene mahanyela ya n'wina; mingahanyeni tani hi vanhu lavangatwisisiki nchumu, kambe hanyani kufana ni lavatlhariheke. 
Londzovotani nkama lowu minga na wona, hikuva masiku lawa hinga ka wona mabihile. 
Hikolaho, mingaveneni sviphukuphuku, kambe ringetani kutwisisa lesvi Hosi yirhandzaka svona. 
Minganweneni vhinyu rimidakwa, hikuva rivanga timholova, kambe matshan'wini ya svosvo mitala hi Moya. 
Khongotelanani hi tipisalema ni tinsimu, miyimbelela sva Moya; twalisani Hosi hi tinsimu ni tipisalma, miyidzunisa hi timbilu ta n'wina hinkwatu. 
Masiku hinkwawu, khensani Xikwembu Tatana hikolaho ka svilo hinkwasvu, hi vito ra Hosi ya hina Yesu Kriste.
Titsongahateni, van'we ka van'wana, hikolaho ka xichavu lexi minga na xona ka Kriste.
N'wina vavasati, titsongahateni ka vanuna va n'wina, kukota loko mititsongahata ka Hosi. 
Hikuva nuna i nhloko ya nsati wa yena, kukota lesvi Kriste na yena anga nhloko ya Kereke, nasvona Kriste i muponisi wa Kereke, yinga miri wa yena;
kutani, kufana ni lesvi Kereke yititsongahataka ka Kriste, vavasati na vona avatitsongahate ka vanuna va vona, timhakeni hinkwatu.
N'wina vavanuna, rhandzani vasati va n'wina kukota lesvi Kriste na yena angarhandza Kereke, kutani anyiketa vutomi bza yena hikolaho ka yona. 
Ayendlile lesvi lesvaku atayihlawulekisa hi rito ra yena, ayiyendla leyitengeke hi kuyikhuvula hi mati. 
Anavelile kuyimisa Kereke mahlweni ka yena, hi kusaseka ka yona hinkwaku, na yingali na xivati kumbe minkonya, kumbe xin'wana lexifanaka na svona, kambe yili leyihlawulekeke, leyingaliki ni xisandzu. 
Hi ndlela yoleyo, vavanuna na vona vafanela kurhandza vasati va vona, hilaha varhandzaka miri wa vona hakona. Lweyi arhandzaka nsati wa yena, watirhandza, 
hikuva akusitshama kuva ni munhu lweyi avengaka nyama ya yena, kambe wayifihluta, wayikufumeta, tani hi lesvi Kriste na yena ayendlelaka Kereke, 
hikuva hina hi svirho sva miri wa yena. Matsalwa mahlaya svosvo, mali:
“Hikolaho, wanuna atasukela tatana wa yena ni mamana wa yena, ayanamarhela nsati wa yena, kutani lavambirhi vatava nyama yin'we ntsena.” 
Xihundla lexi i xikulu, kambe ni vulavulisa svosvi hi kufananisa Kriste ni Kereke. 
Kutani asvive tano ka n'wina hinkwenu: Wanuna aarhandze nsati wa yena, kukota loko atirhandza; na yena wansati aave ni xichavu ka nuna wa yena.
VA LE EFESA 6
Vana, yingisani vapsali va n'wina, hikuva hi svona lesvilulameke mahlweni ka Hosi.
Matsalwa mali: “Uxixima tatana wa wena ni mamana wa wena” (hi wona Nawu loworhanga lowunga ni xitshembiso), 
“akuva ukateka, ni lesvaku uhanya masiku layotala misaveni leyi.” 
Na n'wina vatatana, mingaxaniseni vana va n'wina, kambe mivawundla, hi kuvalaya ni kuvajondzisa ta Hosi.
N'wina svikarawa, yingisani vinyi va n'wina va laha misaveni, hi xichavu ni kurhurhumela, misviyendla hi mbilu leyibaseke, kufana ni loko mitirhela Kriste hi xiviri;
na svona, kungali ntsena loko vamilangutile, wonge hi loko milava kutsakisa vanhu, kambe, lesvi minga svitirhi sva Kriste, yendlani kurhandza ka Xikwembu hi mbilu hinkwayu.
Tirhani ntirho wa n'wina hi kutsaka, kufana ni loko mitirhela Hosi, kungali vanhu;
tsundzukani lesvaku Hosi yitanyika mun'wana ni mun'wana, hambi xikarawa, hambi lweyi angaliki xikarawa, hi kuya hi lesvinene lesvi asviyendleke. 
Na n'wina vinyi, yendlisani svosvo ka svikarawa sva n'wina: Tshikani kukho misviholovela, na mili karhi mitiva lesvaku n'wina ni svikarawa sva n'wina mi ni n'winyi wun'we matilweni, ni lesvaku angayi hi nghohe.
Kuheteleleni nili, tiyani svinene, minamarhela Hosi, mitiseketela hi ntamu wa yona lowungatsandziwiki hi nchumu. 
Yambalani svisirhelelo ni matlhari hinkwawu lawa Xikwembu ximinyikaka wona, lesvaku mitakota kuyima milwa ni mindzingo yobiha ya Diyavulosi. 
Hikuva ahilwi ni vanhu va misava leyi, kambe hilwa ni mimoya leyobiha leyinga mpfhukeni: Hilwa ni vafumi, ni vuhosi, ni vakhinyavezi va misava leyi ya munyama, ni mimoya yobiha leyi hanyaka pfukeni. 
Hikolaho tamelani svisirhelelo ni matlhari hinkwawu ya Xikwembu na wahali nkama, lesvaku mitakota kutilwela hi siku ra khombo; kutani loko mitava milwile kuyafika makumu, mitatikuma na mahatiyile.
Loko svilitano, tshamani na mitilulamisile. Tikhameni hi ntiyiso wuva bandi ra n'wina. Yambalani kululama xiva xisirhelelo xa n'wina xa le xifuveni, 
ni kuhisekela kupaluxa Evhangeli ya kurhula kuva masandhazi ya n'wina. 
Minkama hinkwayu, rhwalani kupfumela, xiva xisirhelelo xa n'wina, kutani mitakota kutimela ha xona mimpaxwa hinkwayu leyipfurhaka ya nala. 
Yamukelani kuponisiwa, xiva xigqoko xa n'wina xa le nhlokweni, kutani Rito ra Xikwembu riva tlhari ra n'wina leri Moya wuminyikaka rona. 
Yendlani hinkwasvu lesvi hi kukhongela, mikombela kupfuniwa hi Xikwembu; khongelani minkama hinkwayu hilaha Moya wumiletelaka hakona. Hikolaho, tshamani na mihiteka, mingakarhali kukhongelela vahlawuliwa va Xikwembu hinkwavu.
Na mina minikhongelela, lesvaku Xikwembu xinipfula xifuva loko nilava kujondzisa, nitakota kuvulavula na ningachavi nchumu, ni kutivisa vanhu xihundla xa Evhangeli. 
Nimuyimeli wa Evhangeli leyi, hambi loko nipfaleliwile jele, hi kolaho khongelani lesvaku nitiya nhlana, niyihlaya hilaha nifanelaka kuyihlaya hakona.
Tikiko, makwerhu lweyi arhandzekaka ni mupfuni lweyi atshembekeke ntirhweni wa Hosi, atamitivisa mahungu hinkwawu ya mina, lesvaku na n'wina mitativa hinkwasvu sva kuhanya ka mina ni lesvi nisviyendlaka.
Hi svona lesviyendlaka lesvaku ni murhumela ka n'wina, mitativa hilaha hipfukeke hakona, nasvona atakota kumitiyisa timbilu.
Kurhula ni rirhandzu leringa ni kupfumela, asvive ni vamakwerhu, svihuma ka Xikwembu Tatana, ni ka Hosi Yesu Kriste. 
Timpsalu ative ni hinkwavu lavarhandzaka Hosi ya hina Yesu Kriste hi rirhandzu leringawonhakiki!
VA LE FILIPI 1
Mina Pawulo, nandza wa Kriste Yesu, na Timotewu nandzakulorhi, hitsalela vakwetsimi va Xikwembu hinkwavu lavatshamaka Filipi, lavanga va ka Yesu Kriste, svin'we ni vabixopo va kereke ni vadiyakoni, hili:
Timpsalu ni kurhula asvive na n'wina, svihuma ka Xikwembu Tatana wa hina, ni le ka Hosi Yesu Kriste.
Nikhensa Xikwembu xa mina minkama hinkwayu, loko nimiyanakanya. 
Nkama wun'wana ni wun'wana loko ni mikhongelela n'wina hinkwenu, nikhongela hi kutsaka,
hikolaho ka ndlela leyi minipfuneke ha yona ntirhweni wa Evhangeli, kusukela siku rosungula kufikela namuntlha. 
Ni ni kutshemba svinene ka lesvaku Xikwembu lexisunguleke ntirho lowosaseka xikarhi ka n'wina, xitawuyisa mahlweni kuyafika makumu ya wona, hi siku ra Yesu Kriste. 
Hikolaho, nikuma na svinilulamelile kuyanakanya hi ndlela leyi henhla ka n'wina hinkwenu, hikuva mi le mbilwini ya mina, ingava kubohiweni kumbe kuhlamuleni ka mina ni le kutiyiseni ka Evhangeli, kutani n'wina hinkwenu miyaveliwile nkateko wun'we na mina. 
Xikwembu i mboni ya mina ya lesvaku nilava ngopfu kuva na n'wina hinkwenu, hi kunavela loku kuhumaka ka Kriste Yesu. 
Xikhongelo xa mina hi lexi: Nikhongela lesvaku rirhandzu ra n'wina riya mahlweni rikula masiku hinkwawu, riva ni vutivi ni kutwisisa loku kuhetisekeke, 
na mitakota kuhlawula lesvinga svinene kutlula svin'wana; hi ndlela yoleyo, mitava lavatengeke, mingahali na nandzu kufikela sikwini ra Kriste; 
vutomi bza n'wina bzitatala hi mihandzu ya lesvolulama, leyitisiwaka ha Yesu Kriste, lesvaku Xikwembu xidzunisiwa ni kutwalisiwa ha yona.
Nilava lesvaku mitiva lesvi, vamakwerhu: Lesvi svinihumeleleke svipfunile kuyisa Evhangeli mahlweni hakunene. 
Svifike laha valanguteli hinkwavu va yindlo ya vuhosi ni lavan'wana hinkwavu vasvivoneke lesvaku nibohiwa hikolaho ka Kriste. 
Kubohiwa ka mina kuyendlile lesvaku vamakwerhu lavotala vaveka kutshemba ka vona ka Hosi, vava vakanya timbilu vavula Rito na vangachavi nchumu.
Van'wana kunene vatwalisa Kriste hi moya wa mavondzo ni vumpsaka; kambe van'wana vasviyendla hi timbilu letibaseke; 
vona lava vayendla hi kunirhandza, hi kutiva lesvaku Xikwembu xininyikile ntirho wa kulwela Evhangeli. 
Kambe lavan'wana vatwalisa Kriste hi moya wa kuphikizana, na svingahumi timbilwini ta vona; vapimisa lesvaku vangayengetela kunixanisa, lesvi nahabohiweke.
Asvi na mhaka svosvo. Hi tindlela leti hinkwatu, hambi kuli hi kukanganyisa, hambi kuli hi ntiyiso, Kriste watwalisiwa, kutani hi svona lesvi svinitsakisaka. Mina nahatatsaka ha svona, 
hikuva nitiva lesvaku lesvi hinkwasvu svitapfuna lesvaku nitshunxiwa, hikolaho ka mikhongelo ya n'wina ni kuseketeliwa hi Moya wa Yesu Kriste. 
Kulangutela ka mina ni kutshemba ka mina, hi lesvaku aningakhomiwi hi tingana nikutsongo, kambe hi kutiya ka mina ningachavi nchumu, svosvi kukota minkama hinkwayu, nitatwalisa vukulu bza Kriste mirini wa mina, hambi hi kuhanya kumbe hi kufa ka mina. 
Hikuva ka mina, kuhanya i Kriste, ni kufa i kuvuyeliwa.
Loko svifanela lesvaku nihanya laha misaveni, ka mina svitanipfuna kutirha lesvivekaka mihandzu. Kambe lexi nifanelaka kuhlawula xona, anixitivi. 
Nisusumetiwa hala ni hala: Kunavela ka mina i kurhurha niyatshama na Kriste, hikuva hi svona lesvisasekeke ngopfu; 
kambe hikolaho ka n'wina lesviyampsaka hi loko ni ya mahlweni nihanya laha misaveni. 
Hi kukholwa svinene mhaka leyi, nitiva lesvaku nitaxwa na n'wina ni kuheta masiku na nili na n'wina hinkwenu, lesvaku nimipfuna kuya mahlweni na mili karhi mitsaka kupfumeleni. 
Hikolaho, loko nitlhela nita hitatshama na n'wina, mitakota kutidzunisa ha Yesu Kriste kutlula ni khale, hikolaho ka mina.
Ntsena, mahanyela ya n'wina mafanela kufambelana ni Evhangeli ya Kriste, lesvaku hambi ni ta nitatamivona, hambi ni ngati, nitatwa lesvaku mahayimile na mitiyile moyeni wun'we, milwa svin'we hi mbilu yin'we, milwela kupfumela loku kutisiwaka hi Evhangeli. 
Nasvona mingachavisiwi nikutsongo hi lavalwaka na n'wina; hi ndlela leyi vatasvivona lesvaku vatsandzeka, ni lesvaku n'wina mahlula, kutani svosvo svihuma ka Xikwembu. 
Hikuva minyikiwile nkateko wotirhela Kriste, kungali ntsena hi lesvi mipfumeleke ka yena, kambe hi lesvi mixanisekaka hikolaho ka yena. 
Svosvi, n'wina na mina hilwa nyimpi yin'we leyi minivoneke nilwa yona, leyi mitwaka lesvaku nahalwa yona ni svosvi.
VA LE FILIPI 2
Lesvi mikumeke kukhongoteleka ka Kriste, lesvi misusumetiwaka hi rirhandzu ra yena ni kuhlanganisiwa hi Moya, nasvona lesvi mitwelanaka vusiwana ni kukombana timpsalu, 
2hetisisani kutsaka ka mina hikuva ni miyehleketo yofana, ni rirhandzu rofana, ni moya wun'we, ni kuyanakanya kun'we. 
3Mingayendleni nchumu hi moya wa kutirhandza, kumbe hi kutidzunisa hi sva hava, kambe mun'wana ni mun'wana aatitsongahate ka van'wana, angayanakanyi lesvaku wavatlula hi vunene. 
4Mun'wana ni mun'wana wa n'wina angatshuki atikarhatela lesvi svinga sva yena ntsena, kambe aatikarhatele ni lesvi svinga sva van'wana. 
Kuhanyisana ka n'wina akuve loku mikukumaka ka Yesu Kriste:
Aali ni xiyimu xin'we ni Xikwembu, kambe angatiringanisanga ni Xikwembu,
kambe atitshikile hi kuteka xiyimu xa xikarawa,avelekiwa na ali lweyi afanaka ni vanhu.Loko avoniwile na ali lweyi afanaka ni munhu,
atitsongahatile,ava lweyi ayingisaka kufika kufeni, afa hi rifu ra xihambanu.
Hikolaho Xikwembu ximutlakusile svinene,kutani ximunyikile vito leringa henhla ka mavitohinkwawu,
lesvaku, avitweni ra Yesu,matsolo hinkwawu makhinsamamatilweni,ni laha misaveni, ni le hansi ka misava,
ni tindzimi hinkwatu tivula lesvaku Yesu Kriste i Hosi, akudzuniseni ka Xikwembu Tatana.
Varhandziwa, kufana ni lesvi miniyingiseke masiku hinkwawu, ni svosvi, kungali ntsena loko nili na n'wina kambe ngopfungopfu loko ningali na n'wina, tirhelani kuponisiwa ka n'wina hi kuchava ni kurhurhumela; 
hikuva i Xikwembu lexitirhaka ka n'wina lexiyendlaka lesvaku mitsakela ni kuyingisa kurhandza ka xona.
Yendlani svilo hinkwasvu handle ka kuvulavulela matlhelweni ni kuphikizana, 
lesvaku mitapfumala nandzu, miva lavabaseke, miva vana va Xikwembu lavangaliki na xisandzu xikarhi ka rixaka lerohomboloka, leritiyalisaka; mifanela kuphatima xikarhi ka rona kufana ni tinyeleti, laha misaveni, 
na mili karhi minamarhela Rito ra vutomi, kutani sikwini ra Kriste, nitakota kutidzunisa loko nikuma lesvaku kutikarhata ka mina ntirhweni wa mina akuvanga ka mahala. 
Hambi loko nifanela kutlhantekela vutomi bza mina henhla ka mhamba ya n'wina ya kupfumela, leyi migandzelaka Xikwembu ha yona, nitsakile ni kutlangela svin'we na n'wina hinkwenu. 
Svitano na n'wina: Tsakani, mitlangela svin'we na mina.
Ni ni kutshemba ka Hosi Yesu lesvaku kungali khale nitarhuma Timotewu ata le ka n'wina, lesvaku na mina nitiyisiwa hi kukuma mahungu ya kuhuma ka n'wina. 
Ani na mun'wana lweyi afanaka na yena, lweyi ahisekelaka kumipfuna hi mbilu hinkwayu ya yena.
Lavan'wana hinkwavu vatikarhatela ntsena lesvinga sva vona, kungali sva Yesu Kriste. 
Kambe kutshembeka ka Timotewu makutiva, ni hilaha angatirhisana na mina hakona ntirhweni wa Evhangeli, afana ni n'wana lweyi atirhaka svin'we ni tatana wa yena. 
Hikolaho, natshemba lesvaku nitamurhuma, hi xihantla loko nivona hilaha svilo sva mina svingatafamba hakona. 
Kutani ni ni kutshemba ka Hosi lesvaku kungali khale, na mina hi xiviri nitata le ka n'wina.
Nasvona niyanakanya lesvaku svafanela kumitlhelisela Epafrodito makwerhu, lweyi anganipfuna mintirhweni ni le kulweni ka mina, lweyi amimurhumile kutanipfuna ka lesvi anipfumala svona. 
Aanavela ngopfu kutlhela amivona hinkwenu, nasvona asvimukanakanisa ngopfu kutiva lesvaku mitwile ta kuvabza ka yena. 
Hakunene avabzile; aali kusuhi ni kufa, kambe Xikwembu ximutsetselelile, nasvona kungali yena ntsena, na mina xinitsetselelile, lesvaku ningatwi kuvaviseka henhla ka kuvaviseka. 
Hikolaho, ninavela kuhantla nimurhuma ka n'wina lesvaku loko mitlhela mimuvona, mitatsaka, ni mbilu ya mina yitahungula kuvaviseka. 
Loko svilitano, muyamukeleni hi kutsaka hinkwaku kukota makwenu Hosini. Xiximani vanhu lavotano, 
hikuva aali kusuhi ni kufa, afela ntirho wa Kriste, na ali karhi apfumela kunyiketa vutomi bza yena, lesvaku atahetisa ntirho wa kunipfuna lowu awufanele kutirhiwa hi n'wina.
VA LE FILIPI 3
Kutani svosvi vamakwerhu, titsakeleni Hosini. Asvinikarhati kutlhela nimitsalela svofana, nasvona svipfuna kumitiyisa.
Chavani timbzana, chavani vatirhi lavobiha, chavani kuyimba lokobiha  
hikuva hi hina hingayamukela kuyimba ka xiviri, hina lava higandzelaka Xikwembu hi Moya wa xona, hina lavatidzunisaka ha Yesu Kriste, hingavekiki kutshemba ka hina ka lesviyendliwaka hi vanhu ntsena. 
Svatwala lesvaku ningaveka kutshemba ka mina ka lesva miri. Loko munhu mun'wana ayanakanya lesvaku angatshemba miri, mina nitlula yena: 
Niyimbisiwile na nahali n'wana wa masiku ya ntlhanu ni manharhu ntsena; ni wa rixaka ra Israyele, wa nyimba ya Benjamini; ni Muheberu n'wana wa Vaheberu; hi tlhelo ra kuhlayisa Nawu, anili Mufarisi. 
Loko kuli kuhiseka, hi mina ningaxanisa kereke; hi tlhelo ra kuva munhu wolulama hi kuhlayisa Nawu, aningali na xisandzu. 
Kambe lesvi anitiseketela ngopfu hi svona, nisvilangutile svili lesvi svingahapfuniki nchumu ka mina hikolaho ka Kriste. 
Kungali svona ntsena: Nitekile hinkwasvu svili lesvingahapfuniki nchumu, loko sviringanisiwa ni risima leritlulaka hinkwasvu, ra kutiva Yesu Kriste Hosi ya mina. Hikolaho ka yena, nifularhele hinkwasvu ni svivona na svili nsila ntsena, lesvaku nitakuma Kriste, 
ni kukumiwa na nili xilo xin'we na yena, ningahali na kululama lokunga ka mina, loku nikukumaka hi kuhlayisa Nawu, kambe nili ni kululama loku kunyikiwaka hi kupfumela ka Kriste, kululama loku kuhumaka ka Xikwembu, loku kuyimaka henhla ka kupfumela. 
Ninavela ntsena kutiva Kriste, ni matimba ya kupfuka ka yena kufeni, nikota ni kuhlangana na yena kuvavisekeni ka yena, niyendliwa lweyi afanaka na yena kufeni, 
hi kutshemba lesvaku loko sviyendleka, na mina nitakuma kupfuka xikarhi ka vafi.
Anivuli lesvaku nisvikumile svosvo, kumbe lesvaku nihetisekile, ihim; kambe niringeta kutikarhata lesvaku nisvikuma sviva sva mina, hikuva Yesu Kriste anikumile aniyendla wa yena. 
Vamakwerhu, loko ali mina, aniyanakanyi lesvaku nisvikumile, kambe niyendla xilo xin'we ntsena: Nirivala sva le ndzhaku, ni kuringeta hi matimba kuyafika ka lesvinga le mahlweni; 
kutani nitsutsuma na nikongomile sva le mahlweni lesvaku nitakuma hakelo, kunga kuvitana ka Xikwembu ha Yesu Kriste, loku hakona xihivitanelaka vutomi bza le henhla. 
Hina hinkwerhu lava hihetisekeke moyeni, hifanele kuva ni miyanakanyu leyotano; kambe loko, ka svin'wana, miyanakanya hi ndlela yin'wana, Xikwembu xitasvihlavutela ka n'wina. 
Ntsena ahikhomeni svitiya ka lesvi hingafika ka svona.
Vamakwerhu, tekelani mina n'wina hinkwenu. Himipfulele ndlela leyinene, hi kolaho langutani lavafambaka ha yona. 
Nitshama nimibzela mhaka leyi hakanyingi, kutani svosvi nitlhela nimibzela yona na nirila: Ku ni lavotala lava kuhanyeni ka vona vanga valala va xihambanu xa Kriste. 
Makumu ya vona i kulova; xikwembu xa vona i khwiri ra vona; vatidzunisa hi lesvi avatafanela kuva ni tingana ha svona; vayanakanya sva misava leyi ntsena. 
Kambe ra hina kaya ri le matilweni, kutani hi langutela hi mbilu hinkwayu Muponisi wa hina lweyi angatata na ahuma kona, anga Hosi Yesu Kriste. 
Atahundzula miri wa hina lowusolekaka, awuyendla lowufanaka ni miri wa yena lowokwetsima, hi matimba lawa ha wona akotaka kuveka hinkwasvu hansi ka mfumu wa yena.
VA LE FILIPI 4
Hikolaho vamakwerhu, n'wina lava nimirhandzaka ni kunavela kumivona, n'wina lava minga kutsaka ka mina ni hari ya nhloko ya mina, yimani na mitiyile Hosini hi ndlela yoleyo, varhandziwa vanga.
Nikhongotela Evhodiya, nikhongotela na Sintika, lesvaku lesvi vanga va Hosi, vafanele kutwanana. 
Nakukombela na wena mutirhikulorhi lweyi atshembekaka: Pfuna vamamana lava; vaniseketelile svinene ntirhweni wa Evhangeli, na vali na Klemente, ni vatirhikulorhi lavan'wana, lava mavito ya vona matsaliweke bukwini ya vutomi.
Titsakeleni Hosini masiku hinkwawu; nitlhela nivulisa svosvo, nili: Titsakeleni!
Vunene bza n'wina abzitiviwe hi vanhu hinkwavu; Hosi yi le kusuhi. 
Mingavileli ha nchumu; kambe timhakeni hinkwatu, khongelani, mitivisa Xikwembu lesvi misvipfumalaka, mikombela na mili karhi mikhensa; 
kutani kurhula ka Xikwembu lokutlulaka kutwisisa hinkwaku, kutahlayisa timbilu ta n'wina ni miyanakanyu ya n'wina ka Yesu Kriste.
Kuheteleleni vamakwerhu, hinkwasvu lesvinga ntiyiso, hinkwasvu lesvichavisekaka, hinkwasvu lesvilulameke, hinkwasvu lesvibaseke, hinkwasvu lesvitsakisaka, hinkwasvu lesvikhensekaka, ni loko kuli ni svin'wana lesvinga ni vunene kumbe kudzuneka, svilo lesvi hinkwasvu, tshamani na mili karhi misviyanakanya. 
Lesvi misvijondzeke ni kusvikuma, lesvi misvitweke ni kusvivona ka mina, sviyendleni, kutani Xikwembu xa kurhula xitava na n'wina.
Nitsakisiwile ngopfu Hosini hi mhaka ya lesvi, ndzhaku ka nkama lowo hundzeke, mipfuxeteke torha ra n'wina ra kunipfuna; torha leri amili na rona hakunene, ntsena amingali na yona ndlela yonikomba rona. 
Anihlayi svosvo hi kutitwa na nili mupfumali, hikuva nijondzile kutsaka hi lesvi nitikumaka na nili ka svona. 
Nitiva kupfumala, nitiva ni kutaleliwa. Hinkwaku, minkameni hinkwayu, nijondzile xihundla xa kuyamukela kutaleliwa ni ndlala, kutaleliwa ni vusiwana, na ningavileli. 
Ningayendla hinkwasvu hi matimba ya Lweyi anitiyisaka. 
Hambi svilitano, miyendlile hi timpsalu, loko minipfunile kurhwala maxangu ya mina.
N'wina Vafilipiya, masvitiva hi n'wexe lesvaku, masungulweni ya ntirho wa Evhangeli, loko nisukile Makedoniya, akuvanga ni kereke ni yin'we leyingapfunetana na mina, handle ka n'wina ntsena; hivile xilo xin'we akutaleliweni ni le vusiwaneni. 
Hikuva, hambi kuli le Thesalonika, minirhumelile sva kunipfuna ka lesvi anisvipfumala, nasvona kungali kan'we ntsena. 
Ahi lesvaku nilava kukuma tinyiko, kambe nilava lesvaku n'wina mikuma mihandzu leyi yingatayandza yimitwalisa. 
Nikumile hakelo hinkwayu, ni kutlula. Ni ni lesvotala, hikuva Epafrodito anitisele tinyiko letihumaka ka n'wina. Tinyiko leti tifana ni mhamba leyinun'hwelaka, leyi yamukelekaka ka Xikwembu, yixitsakisa. 
Kutani Xikwembu xa mina xitaminyika hi ntalu hinkwasvu lesvi misvipfumalaka, hi kuya hi rifuwo ra xona ni kudzuneka ka xona ka Yesu Kriste.
Ka Xikwembu Tatana wa hina, akuve kudzuneka hi masiku ni masiku! Amen!
Rungulani vahlawuliwa lavanga ka Yesu Kriste. Vamakwerhu lava ninga na vona halenu vamirungula. 
Vahlawuliwa hinkwavu vamirungula, ngopfu va munti wa Khezari.
Timpsalu ta Hosi Yesu Kriste ative ni mimoya ya n'wina!
VA LE KOLOSA 1
Mina Pawulo, mupostola wa Kriste Yesu hi kurhandza ka Xikwembu, na Timotewu makwerhu, 
hitsalela vakwetsimi va Xikwembu lavanga le Kolosa, vamakwerhu lavatshembekaka ka Kriste, hili:Timpsalu ni kurhula asvive na n'wina, svihuma ka Xikwembu Tatana wa hina.
Masiku hinkwawu, hikhensa Xikwembu Tatana wa Hosi ya hina Yesu Kriste, mikhongelweni leyi himikhongelelaka ha yona, 
hikuva hitwile ta kupfumela ka n'wina ka Yesu Kriste, ni ta rirhandzu ra n'wina ka vahlawuliwa va Xikwembu hinkwavu, 
hikolaho ka kulangutela loku kuhlayiseliweke n'wina matilweni. Kutshemba loku, mirhange mikutwa ritweni ra ntiyiso, yinga Evhangeli, 
leyifikeke ka n'wina kukota lesvi yifikeke matikweni hinkwawu; yikarhi yiveka mihandzu ni kukula, kukota lesvi yiyendlisaka xisvona ka n'wina, kusukela siku leri mitweke ni kutwisisa timpsalu ta Xikwembu hi ntiyiso wa tona. 
Mijondzisiwile svona hi Epafrasi, mutirhi-kulorhi lweyi arhandzekaka, lweyi atirhelaka Kriste hi kutshembeka matshan'wini ya hina. 
Hi yena lweyi angahitivisa ta rirhandzu leri minganyikiwa rona hi Moya.
Hikolaho, kusukela siku leri hisvitweke, ahitshikanga kumikhongelela, nikukombela Xikwembu lesvaku ximitata hi vutivi bza kurhandza ka xona, vutlharini hinkwabzu ni le kutwisiseni hinkwaku loku kunyikiwaka hi Moya; 
hi ndlela leyi, mitahanya vutomi lebzi bzifanelaka Hosi, miyitsakisa timhakeni hinkwatu, miveka mihandzu hi kutirha mintirho leyinene ya tinxakaxaka, miya mikula hi tlhelo ra kutiva Xikwembu. 
Mawaku loko mingatiyisiwa svinene hi matimba, hi kuya hi ntamu wa xona wotwakala, mikota kutiyisela svinene, ni kuleha mbilu na mitsakile. 
Nasvona, khensani Tatana, lweyi ayendleke lesvaku na n'wina miyaveliwa ndzhaka ya vahlawuliwa, kufumeni ka kuvonakala. 
Ahihumesile matimbeni ya munyama, ahirhurhisela kufumeni ka N'wana wa yena lweyi arhandzekaka, 
lweyi ka yena hinga ni kurivaleliwa ka svijoho ni kuponisiwa.
Kriste i xifaniso xa Xikwembu lexingavoniwiki, mativula ya hinkwasvu lesvitumbuluxiweke. 
Ha yena, Xikwembu xitumbuluxile svilo hinkwasvu, matilweni ni laha misaveni, svilo lesvivonekaka ni lesvingavonekiki, kukota sviluvelo kumbe lesvinga ni vuhosana, ni lesvinga ni vufumi kumbe matimba yofuma. Hinkwasvu svitumbuluxiwile hi yena, nasvona svitumbuluxeliwe yena. 
Arhangele svilo hinkwasvu, kutani ka yena svilo hinkwasvu svikhomane svin'we. 
Hi yena nhloko ya miri, hi lesvaku ya Kereke. Hi yena masungulu ya hinkwasvu ni lweyi arhangeke apfuka xikarhi ka vafi, lesvaku ava loworhanga ka svilo hinkwasvu. 
Hikuva svitsakisile Xikwembu lesvaku kuhetiseka hinkwaku ka xona kutshama ka yena, 
ni kuyendla lesvaku, ha yena, svilo hinkwasvu svivuyelelana na xona, hikuva hi yena Kriste lweyi atiseke kurhula hi kufa ka yena xihambanwini; hinkwasvu, hambi laha misaveni, hambi le matilweni, svivuyelelana ni Xikwembu ha yena.
Na n'wina lava va khale amili kule ni Xikwembu, amili valala va xona hi miyanakanyu ya n'wina ni mintirho ya n'wina leyobiha; 
kambe svosvi, Xikwembu xiyendlile lesvaku mivuyelelana na xona, hi N'wana wa xona lweyi angahanya na ali munhu, atlhela afa lesvaku mitisiwa ka Xikwembu na mili vakwetsimi, mingali na xisandzu kumbe kusoleka mahlweni ka xona. 
Kambe mifanele kutiya kupfumeleni, na miyimile masungulweni yakona mingatsekatseki, na mingahambani ni kulangutela loku mikukumeke hi kutwa Evhangeli. Evhangeli leyi yitwalisiwile ka svivumbiwa hinkwasvu lesvinga hansi ka tilo, kutani mina Pawulo, ni yendliwile mutirhi wa yona.
Svosvi-ke, nitsaka hi lesvi nixanisiwaka hikolaho ka n'wina; kutani, hi kuxaniseka ka mina mirini, nihetisa lesvipfumalekeke maxangwini ya Kriste, hikolaho ka miri wa yena, yinga Kereke. 
Niyendliwile mutirhi wa Kereke hi makungu ya Xikwembu lexinganinyika ntirho lowu hikolaho ka n'wina. Ntirho wakona i kujondzisa Rito ra Xikwembu,
xinga xihundla lexi axitumbelile malembe ni malembe, ka tinxaka hinkwatu, kambe svosvi xipfuleteliweke ka vahlawuliwa va Xikwembu. 
Ka vona Xikwembu xirhandzile kutivisa rifuwo ra xihundla lexi, ni kutwala ka xona xikarhi ka vamatiko; xihundla xakona hi lesvaku Kriste a le ka n'wina, kutani ha yena milangutela kutwala ka Xikwembu lokutaka. 
Hi yena lweyi hi mutwalisaka, na hili karhi hi tsundzuxa ni kujondzisa vanhu hinkwavu, hi vutlhari hinkwabzu; hi yendlela kutisa vanhu hinkwavu ka Xikwembu na vali lavahetisekeke ka Kriste. 
Hi svona lesvi nitikarhatelaka svona, na nili karhi nilwa hi ntamu wa yena, lowu awupfuxaka hi matimba ndzeni ka mina.
VA LE KOLOSA 2
Nilava lesvaku mitiva nyimpi leyikulu leyi niyilwaka hikolaho ka n'wina va le Lawudokiya, ni hikolaho ka hinkwavu lava vanganitiviki hi nghohe. 
Nilava lesvaku timbilu ta vona titiyisiwa, ni lesvaku vakhomana svin'we hi rirhandzu, kutani vatachaveleliwa hi matlhelo hinkwawu hi kunyikiwa kutwisisa loku kuhetisekeke, lesvaku vativa xihundla xa Xikwembu, anga Kriste. 
Ka yena kutumbetiwile rifuwo hinkwaru ra vutlhari ni ra vutivi. 
Nihlaya lesvi lesvaku kungavi na lweyi amikanganyisaka hi marito lamaringetaka kumikholwisa. 
Hikuva hambi ningali kona hi miri, hi moya ni na n'wina, na nili karhi nitsakela kuvona mahanyela ya n'wina layolulama, ni kutiya ka n'wina kupfumeleni ka Kriste.
Kutani-ke, lesvi miyamukeleke Yesu Kriste kuva Hosi ya n'wina, hanyani hikuva xilo xin'we na yena, 
na midzimile timintsu ni kuveka masungulu ya n'wina ka yena; tiyani kupfumeleni, hilaha mijondzisiweke hakona, na mili karhi mikhensa hi kuphindhaphindha.
Tivoneleni lesvaku munhu angamiphasi hi tijondzo ta vutlhari, hi marito ya mavunhwa lawa mangapfuniki nchumu, lawa mahumaka ka mintolovelo ya vanhu ni ka mimoya leyifumaka misava leyi, kungali ka Kriste.
Hikuva vukwembu hinkwabzu bziyakile hi ntalu mirini wa yena, 
kutani n'wina mikumile vutomi lebzotala ka yena; hi yena lweyi anga nhloko ya vuhosi hinkwabzu ni kufuma hinkwaku. 
Ka yena miyimbisiwile, kungali hi mavoko ya vanhu, kambe hi kuyimbisiwa ka Kriste, loku kuhitshunxaka ka miri lowu wa vujohi. 
Hi kukhuvuliwa, milahliwile sirheni svin'we na yena, mitlhela mipfuxiwa kufeni svin'we na yena, hi kupfumela lesvaku i matimba ya Xikwembu lamangamipfuxa xikarhi ka vafi.
Khale, amili lavafeke hikolaho ka milandzu ya n'wina, hi lesvi amili vamatiko lavangayimbangiki, kutani Xikwembu ximihanyisile svin'we na Kriste. Xihirivalelile milandzu ya hina hinkwayu, 
xihelisa tsalwa leri khale arihirhwexa nandzu, rihimangalela hi milawu ya rona, kutani xiyisusele tlhelo, xirigongondzela xihambanwini. 
Kriste ahetile matimba ya mimoya ya tihosana ni ya tihosi, ayiyendla xisolo rivaleni, hi kuyihlulela makumu hi xihambanu.
Hikolaho, munhu angatshuki amiyavanyisa mhakeni ya svakuja ni ya svakunwa, hambi kuli mhakeni ya minkhuvu yotsakela svin'wana, kumbe ya kutsakela kuhuma ka n'weti, kumbe siku ra Savata: 
Hinkwasvu lesvi i ndzhuti wa lesvi svitaka, kambe nsinya wa svona i Kriste hi xivirhi. 
Munhu angatshuki amitekela hakelo ya n'wina hi kutitsongahata, kukanganyisa ni kugandzela tintsumi, na ali karhi apfumela ngopfu sva milorho ya yena, atikulisa hi sva hava, hi miyehleketo ya yena ya sva nyama; 
munhu wotanu anganamarheli nhloko leyi ha yona miri hinkwawu wuphameliwaka ni kuhlanganisiwa svinene, hi minsiha ni tinyama ta wona, kutani wukula hi kukula loku kuhumaka ka Xikwembu.
Loko mifile na Kriste ni kuhambana ni mimoya leyifumaka misava leyi, hikolaho ka yini mahahanya kufana ni loko mahali va misava xana? 
Hikolaho ka yini mahativeka hansi ka svileriso lesvinge: “Ungatshuki ukhomakhoma, ungatshuki unampsa, ungatshuki ukhumba, xana?” 
Kasi vahlaya svilo lesvilovaka hinkwasvu, loko svili karhi svitirhisiwa. Svileriso svakona sviya hi kulerisa ka vanhu, hi tijondzo ta vona. 
Svitinyika vito ra “vutlhari”, hikuva sviseketela vukhongeli bza mavunhwa, ni moya wotitsongahata kokanganyisa ni wa kutixanisa mirini, kambe asvisivela kunavela ka miri.
VA LE KOLOSA 3
Hikolaho loko mipfuxiwile kufeni na Kriste, lavani svilo lesvinga henhla laha Kriste atshameke kona, vokweni ra xinene ra Xikwembu. 
Tsundzukani svilo lesvinga henhla, kungali svilo sva laha misaveni. 
Hikuva mifile, kutani vutomi bza n'wina bzitumbetiwile na Kriste ka Xikwembu. 
Vutomi bza n'wina bza xiviri i Kriste, kutani loko ahumelela, na n'wina mitahumelela na yena kukwetsimeni.
Loko svilitano, dlayani lesvi svinga sva misava ka n'wina, hi lesvaku vuwosvi, ni sva nsila, ni kuhisekela sva tingana, ni kunavela lokobiha, ni makwanga, kunga kugandzela svikwembu sva hava. 
Hikolaho ka svona vukarhi bza Xikwembu bzita [henhla ka lavatiyalisaka]. 
Hi svona lesvi khale amihanya ka svona, loko mahafumiwa hi svona. 
Kambe svosvi, svicukumeteni hinkwasvu, kunga kukarhata, ni kuleva, ni tihanyi. Kulumbeta, ni mavulavulela ya nsila, svingatshuki svihuma milon'wini ya n'wina. 
Mingahembelaneni, lesvi mihlivileke mahanyela ya n'wina ya khale ni mintirho ya wona; 
hikuva miyambalile munhu wa mahanyela lamampsha lweyi apfuxetiwaka minkama hinkwayu, lesvaku mikota kutiva hi kuhetiseka Xikwembu lexi ximitumbuluxeke hi xifaniso xa xona. 
Laha aku na Mugirika ni Muyuda, aku na lweyi ayimbeke ni lweyi angayimbangiki, aku na munhu wa matiko ni munhu wa hava, aku na xikarawa ni mutshunxeki, kambe i Kriste lweyi anga hinkwasvu ka hinkwavu.
Hikolaho, lesvi mingavitaniwa hi Xikwembu kuva vahlawuliwa va xona lavarhandziwaka, yambalani moya wa timpsalu, ni vunene, ni kutitsongahata, ni kurhula, ni kuleha mbilu. 
Yamukelanani, kutani loko mun'we asola mun'wana, avarivalelane. Kufana ni lesvi Hosi yimirivaleleke, na n'wina rivalelanani. 
Kutani henhla ka lesvi hinkwasvu, kulaveka rirhandzu, ringarona leri ribohaka svilo hinkwasvu svitwanana hi kuhetiseka. 
Kutani yendlani lesvaku kurhula ka Kriste kufuma timbilwini ta n'wina, kunga kurhula loku mivitaneliweke kona, mirini wun'we ntsena. Nasvona jondzani kukhensa.
Rito ra Kriste aritshame ka n'wina, riyandza. Jondzisanani, mikhongotelana hi vutlhari hinkwabzu, mitwalisa Xikwembu hi kuyimbelela tipisalma, ni tinsimu, ni kuyimbelela sva Moya, na mili karhi mikhensa timbilwini ta n'wina.
Kutani xin'wana ni xin'wana lexi mixiyendlaka, hi kuvulavula kumbe hi kutirha, xiyendleni hi vito ra Hosi Yesu, na mili karhi mikhensa Xikwembu Tatana ha yena.
Vavasati, titsongahateni ka vanuna va n'wina, hilaha svifanelaka hakona Hosini.
Vavanuna, rhandzani vasati va n'wina, mingatshameni hi kukho mivaholovela.
Vana, yingisani vapsali va n'wina timhakeni hinkwatu, hikuva hi svona lesvitsakisaka Hosi.
Vatatana, mingaxaniseni vana va n'wina, lesvaku vangaheli mbilu.
Vatirhi, yingisani vinyi va n'wina va laha misaveni timhakeni hinkwatu, kungali ntsena loko vamilangutile, onge hi loko milava kutsakisa vanhu, kambe hi timbilu letinene, na mili karhi michava Hosi. 
Xin'wana ni xin'wana lexi mixiyendlaka, xiyendleni hi mbilu hinkwayu, kufana ni loko mitirhela Hosi, kungali vanhu; 
hikuva masvitiva lesvaku mitanyikiwa rifuwo hi Hosi, yili hakelo ya n'wina. Mi le kutirheleni ka Hosi ya hina Kriste. 
Loko ali muyendli wa lesvohomboloka, atatlheliseliwa lesvohomboloka lesvi asviyendleke; Xikwembu axiyi hi nghohe ya munhu.
VA LE KOLOSA 4
Vinyi, hanyani ni svikarawa sva n'wina hi ndlela ya kululama, hi mfanelo, na mili karhi mitiva lesvaku na n'wina mi ni n'winyi matilweni.
Yanani mahlweni mitiyisela mikhongelweni, mihitekela kona mili karhi mikhensa; 
na hina mihikhongelela, lesvaku Xikwembu xihipfulela nyangwa yojondzisa Rito ra xona, lesvaku hitavula rivaleni xihundla xa Kriste, lexi ninga jele hikolaho ka xona.
Kombelani lesvaku nixihlamusela hilaha svifanelaka hakona, loko nixitwalisa.
Tirhisanani ni va le handle hi kutlhariha, na mili karhi milondzovota nkama lowu minga na wona. 
Kuvulavula ka n'wina akuve lokunene, loku kunandzihaka masiku hinkwawu, mitativa hilaha mifanelaka kuhlamula mun'wana ni mun'wana hakona.
Tikiko, makwerhu lweyi arhandzekaka, mutirhi lweyi atshembekeke ni mutirhikulorhi ntirhweni wa Hosi, atamitivisa timhaka hinkwatu ta mina, hilaha tiyimeke hakona. 
Nimurhuma ata ka n'wina hikolaho ka svosvo, lesvaku mitativa hilaha hihanyaka hakona, ni lesvaku atatiyisa timbilu ta n'wina. 
Ana Onezimo, makwerhu lweyi atshembekeke, lweyi arhandzekaka, lweyi anga mun'we wa n'wina; vatamitivisa hinkwasvu lesvihumeleleke halenu.
Arixtarko, lweyi anga jele svin'we na mina, wamirungula; svafana na Marka makwavu wa Barnaba, lweyi nimileleteke lesvaku mimuyamukela, loko ata koseno . 
Na yena Yesu lweyi avuliwaka Yusto, wamirungula. Hi vona ntsena, xikarhi ka Vayuda lavapfumeleke, lavangatirha na mina ntirhweni wa Mfumu wa Xikwembu; vanitiyisile svinene.
Epafrasi, lweyi anga mun'we wa n'wina, mutirhi wa Yesu Kriste, wamirungula; wa mitsundzuka svinene masiku hinkwawu mikhongelweni ya yena, akombela lesvaku miva lavahetisekeke ni lavatiyeke, kuyendleni ka hinkwasvu lesvi Xikwembu xisvirhandzaka. 
Ni mboni ya lesvaku atikarhatela n'wina svinene, n'wina ni lava vanga le Lawudokiya, ni le Hiyerapolisi.
Luka, dokodela lweyi arhandzekaka, wamirungula svin'we na Demasi.
Rungulani vamakwerhu lava vanga le Lawudokiya, na mamana Nimfa, ni kereke leyihlengeletanaka ndlwini ya yena. 
Kutani loko papela leri rihlayiwile xikarhi ka n'wina, vonani lesvaku rihlayiwa ni le kerekeni ya Lawudokiya, ni lesvaku na n'wina mihlaya papela leri rihumaka le Lawudokiya.
Nasvona bzelani Arkipo, miku: “Vona lesvaku timfanelo leti unyikiweke tona ntirhweni wa Hosi utihetisisa svinene.”
Nitsala lesvi hi xiyandla xa mina, nili: Hi mina Pawulo! Mingarivaleni lesvaku ni le jele.
Timpsalu ta Xikwembu ative na n'wina!
I VA LE THESALONIKA 1
Mina Pawulo na Silvhano na Timotewu ka va kereke ya le Thesalonika, lavanga vanhu va Xikwembu Tatana, ni va Hosi Yesu Kriste, hili:Timpsalu ni kurhula asvive na n'wina!
Hikhensa Xikwembu masiku hinkwawu hikolaho ka n'wina hinkwenu, na hili karhi hi mitsundzuka ka mikhongelo ya hina. 
Mahlweni ka Xikwembu Tatana wa hina, hitsundzuka hilaha kupfumela ka n'wina kutikombeke hakona hi sviyendlo, ni lesvaku michivirika kulanguteleni ka Hosi ya hina Yesu Kriste, hi rirhandzu ni kutikarhata. 
Hasvitiva, vamakwerhu, lesvaku Xikwembu xa mirhandza, ni lesvaku ximihlawulile. 
Hikuva Evhangeli ya hina, ayifikanga ka n'wina hi marito ntsena, kambe hi matimba, ni Moya Lowokwetsima, ni kukholwisa ka yona loku kuhetisekeke, tani hilaha mitivaka hakona lesvi hihanyisaniseke xisvona na n'wina. 
Kutani na n'wina milandzile tindlela ta hina ni ta Hosi, hikuva, hambilesvi mingaxaniseka ngopfu, miyamukelile Rito ra Xikwembu hi kutsaka loku kunyikiwaka hi Moya Lowokwetsima. 
Hi mukhuva wolowo, mihundzukile xikombiso ka hinkwavu lavapfumeleke le Makedoniya ni le Akaya. 
Hikusa Rito ra Hosi lerihumeke ka n'wina aritwalanga ntsena Makedoniya ni le Akaya, kambe nakona kupfumela ka n'wina ka Xikwembu kutwalile hinkwaku; hi kolaho asvifaneli lesvaku hingahahlaya xanchumu. 
Vanhu lava hinkwavu varungula hilaha mihiyamukeleke hakona xikarhi ka n'wina, ni hilaha mingahundzuka hakona ka Xikwembu, mifularhela svikwembu sva hava, lesvaku mitirhela Xikwembu lexihanyaka, xa ntiyiso. 
Nasvona milangutela kuta ka N'wana wa xona Yesu hi le matilweni, lweyi ximupfuxeke xikarhi ka vafi, lweyi ahiponisaka kuyavanyiseni ka xona loku kutaka.
I VA LE THESALONIKA 2
Na n'wina vamakwerhu, masvitiva lesvaku kuyamukeliwa ka hina hi n'wina akuvanga ka mahala. 
Hambi loko hirhange hi xanisiwa ni kurhuketeliwa le Filipi, hilaha misvitivaka hakona, Xikwembu xa hina xihinyikile matimba ya kumitivisa Evhangeli leyihumaka ka xona, hambilesvi lavotala avali karhi valwa na yona. 
Hikuva kukhutaza ka hina ahi loku kuhumaka kutikanganyiseni, kumbe ka miyanakanyu yobiha, nasvona ahitirhisi makungu yokanganyisa munhu; 
kambe, tani hi lesvi Xikwembu xihivoneke na hili lavafanelaka kutamelisiwa ntirho wa Evhangeli, hayipaluxa, kungali kutsakisa vanhu, kambe kutsakisa Xikwembu lexikambelaka timbilu ta hina.
Masvitiva svinene lesvaku ahiringetanga, ni siku ni rin'we, kumitsakisa kumbe kumikanganyisa hi marito, hambi kuli kufihla kunavela kuphanga. Xikwembu i mboni ya hina! 
Ahilavanga kudzunisiwa lokuhumaka ka vanhu, hambi kuli ka n'wina kumbe ka van'wana; 
hambilesvi ahitava hisvikotile kumitikisela hi svikombelo sva hina, hi mhaka ya kuva vapostola va Kriste, hihanyisane na n'wina hi moya wa timpsalu, kukotisa mamana lweyi ahlayisaka svinene vana va yena. 
Hikolaho, hi kunavela ngopfu kumikomba rirhandzu, hitilungiselile kuhlengela na n'wina kungali ntsena Evhangeli ya Xikwembu, kambe nabzona vutomi bza hina, hikuva mihundzukile varhandziwa va hina hi kutlulisa.
Vamakwerhu, matsundzuka kutikarhata ni kukarhateka ka hina ntirhweni lowu: Hitirhile vusiku ni nhlekanhi lesvaku hingatikiseli na mun'we wa n'wina, loko hili karhi himipaluxela Evhangeli ya Xikwembu. 
Mi timboni ta hina, na xona Xikwembu i mboni: Mahanyela ya hina ka n'wina lavapfumeleke, amali lawa ya kubasa ni lawa ya kululama, mangali na xisandzu. 
Masvitiva lesvaku hihlayisile mun'wana ni mun'wana wa n'wina kufana ni loko tatana ahlayisa vana va yena; 
hi mikhutazile, hi mitiyisile ni kumisusumeta lesvaku mihanya hi ndlela leyitsakisaka Xikwembu lexi ximivitanelaka kuyaveliwa kufuma ka xona ni kutwala ka xona.
Kutani mhaka leyi yihisusumetaka kukhensa Xikwembu masiku hinkwawu, hi leyi: Loko himitisele rito ra Xikwembu, miriyingisile ni kuriyamukela, kungali kukota mahungu ya kuhuma ka vanhu, kambe tani hi mahungu ya kuhuma ka Xikwembu. Hakunene mahungu lawa mahuma ka xona, hikuva hi xona xitirhaka hi matimba xikarhi ka n'wina lavapfumeleke. 
Loko mili n'wina vamakwerhu, mikumane ni miringo leyingatshama yihumelela xikarhi ka vanhu va ka Yesu Kriste tikerekeni ta Yudeya: Vayuda vavaxanise kufana ni lesvi vanhu va ka n'wina vangamiyendla svona. 
Vayuda hi vona lavadlayeke Hosi Yesu ni vaprofeta, kutani na hina vahixanisile; avatsakisi Xikwembu, nasvona valwa ni vanhu hinkwavu. 
Varingetile ni kuhisivela kuchumayela ka vamatiko mahungu lawa amatavaponisa, kutani hi mukhuva lowu vakulisile nandzu wa svijoho sva vona masiku hinkwawu; kambe svosvi, kuheteleleni, kukariha ka Xikwembu kuvawele henhla.
Loko hili hina vamakwerhu, hikalanile na n'wina nkamanyana hi lesvi ahingavonani hi mahlo, kambe hi timbilu ahili karhi hivonana, kutani hinavelile hi kunavela lokukulu kutlhela hivonana na n'wina. 
Hikolaho hinavelile kutlhelela ka n'wina. Mina Pawulo niringetile makhambi mambirhi, kambe Sathana ahisivelile. 
Xana hi kwihi kulangutela ka hina ni kutsaka ka hina, hi yihi hari ya kuhlula leyi hingatatidzunisa ha yona mahlweni ka Hosi ya hina Yesu, siku avuyaka ke? Xana ahi n'wina ke? 
Hakunene, hi n'wina minga kudzuneka, ni kutsaka ka hina.
I VA LE THESALONIKA 3
Hi kuvona lesvaku ahingahakoti kutiyisela, hitihlawulele kusala hili hexe le Atena. 
Kutani hi mirhumele Timotewu makwerhu, lweyi atirhelaka Xikwembu kufana na mina ntirhweni wa Evhangeli ya Kriste; lesvaku atamitiyisa ni kumikhutaza kupfumeleni ka n'wina; 
ni lesvaku kungavi na mun'we lweyi atsekatsekisiwaka hi kuxaniseka loku; hikuva masvitiva na n'wina lesvaku hi svona lesvi hiyaveliweke svona. 
Hikuva loko hahali le ka n'wina hi mitivisile na svingasihumelela lesvaku hitavona maxangu. Kutani svifambise svosvo, hilaha mitivaka hakona. 
Hikolaho, hi kuvona lesvaku aningahakoti kutiyisela, nirhumelile rito, lesvaku nitatwa ta kupfumela ka n'wina. Anichava lesvaku kumbexana muringi angava amiringile, ni lesvaku kutikarhata ka hina kungava ka hava.
Kambe svosvi Timotewu wahakuvuya hi le ka n'wina kutani ahitisele mahungu lamanene ya kupfumela ka n'wina ni ya rirhandzu ra n'wina; ahitivisile lesvaku mahaya mahlweni mihiyanakanya hi moya lowunene masiku hinkwawu, minavela kuhivona kufana ni lesvi na hina hinavelaka kumivona.
Hikolaho, vamakwerhu, maxangwini ni le mahlomulweni hinkwawu ya hina, hikumile kuchaveleliwa hi kupfumela ka n'wina; 
hikuva svosvi hihanya hi lesvi miyimeke na mitiyile Hosini. 
Xana kukhensa ka hina ka Xikwembu hikolaho ka n'wina kungava loku koyini, kutsakeni hinkwaku loku hikutwaka mahlweni ka Xikwembu xa hina hikolaho ka n'wina? 
Hikhongela xona hi matimba vusiku ni nhlekanhi, na hili karhi hikombela kuvonana na n'wina hi mahlo, lesvaku hita tatisa lesvipfumalekaka kupfumeleni ka n'wina.
Mawaku loko hingapfuleliwa ndlela ya kuta koseyo ka n'wina hi Xikwembu Tatana wa hina hi xiviri, svin'we ni Hosi ya hina Yesu. 
Ingi Hosi yingakulisa ni kuyandzisa rirhandzu leri mirhandzanaka ha rona ni kurhandza van'wana, kufana ni lesvi na hina himirhandzisaka xisvona; 
hi ndlela yoleyo, yitatiyisa timbilu ta n'wina, kutani mitapfumala xisolo, miva lavahlawulekeke mahlweni ka Xikwembu Tatana wa hina, siku leri Hosi ya hina Yesu angatavuya hi rona, svin'we ni vahlawuliwa va yena hinkwavu.
I VA LE THESALONIKA 4
Kutani-ke, vamakwerhu, mijondzile ka hina hilaha mifanelaka kuhanya hakona lesvaku mitsakisa Xikwembu, kutani mihanyile hi ndlela yoleyo. Hikolaho, ha mikombela hi matimba ni kumikhutaza hi vito ra Hosi Yesu, lesvaku miya mikula, na mili karhi mihanyisa svosvo. 
Hikuva mitiva lesvi hingamileleta svona hi matimba ya Hosi Yesu; 
nasvona kurhandza ka Xikwembu hi loku: Hi lesvaku miyendliwa lavabaseke, hi kuhambana ni vuwosvi hinkwabzu.
Mun'wana ni mun'wana wa n'wina aative kuhlayisa miri wa yena hi ndlela leyobasa ni leyolulama, 
kungali hi kunavela lokobiha, kufana ni vamatiko lavangativiki Xikwembu. 
Amhakeni leyi, kungavi ni lweyi ajohelaka makwavu, kumbe kumukanganyisa, hikuva Hosi i murihiseli wa svilo lesvi hinkwasvu, hilaha hingamibzela khale ni kumitsundzuxa svinene hakona. 
Hikuva Xikwembu axihivitanelanga kuhanya kutshakeni, kambe kubaseni. 
Hikolaho, lweyi ayalaka xitsundzuxu lexi, angasoli munhu, kambe asola Xikwembu lexi ximunyikaka Moya wa xona Lowokwetsima.
Loko tili ta kurhandzana ni vamakwenu Hosini, amifaneli kutsaleliwa nchumu hi tona; hikuva i Xikwembu lexi ximijondziseke kurhandzana; 
kutani hi svona lesvi misviyendlaka ka vamakwerhu hinkwavu lavanga tikweni hinkwaru ra Makedoniya. Hambi svilitano, hamikhutaza vamakwerhu, lesvaku miya mahlweni, mikula rirhandzwini lero. 
Kunavela ka n'wina lokukulu akuve kuhanya hi kurhula, mitikarhatela sva n'wina, mitirha hi mavoko ya n'wina, hilaha hingarhanga hi mitsundzuxa hakona. 
Hi mukhuva lowu, mitaxiximiwa hi va le handle, mingahatikiseli munhu ni mun'we.
Vamakwerhu, nilava lesvaku mitiva ntiyiso hi tlhelo ra lava vayetleleke vurhongo bza rifu, mitakala mingavaviseki kukota van'wana lavangaliki ni kulangutela. 
Hikuva lesvi hipfumelaka lesvaku Yesu afile, atlhela apfuka kufeni, hi ndlela yoleyo, hi pfumela lesvaku lavatiyetleleleke, Xikwembu xitavapfuxa na Yesu kufeni, xivavuyisa svin'we na yena.
Lesvi himibzelaka svona hi vito ra Hosi, hi lesvi: Hina hingatava hahahanya loko Hosi yivuya, hingakala hingarhangeli lavatiyetleleleke; 
hikuva Hosi hi yoxe yitaxika hi le tilweni, hi mpfumawulu wa rito ra kulerisa, hi kuhuwelela ka ntsuminkulu, ni kuba ka mhalamhala ya Xikwembu, kutani lavafeleke ka Kriste, vatarhanga vapfuka kufeni; 
kutani hina lava hingatava hahahanya, hitatlakuliwa hiya henhla marefini svin'we na vona, hiyakumana ni Hosi mpfhukeni. Kutani hi ndlela yoleyo, hitava ni Hosi hilaha kungaheliki. 
Hikolaho mifanela kutiyisana hi marito wolawo.
I VA LE THESALONIKA 5
Loko tili ta minkama ni tinguva takona, vamakwerhu, amifaneli kutsaleliwa nchumu hi svona. 
Hikuva n'wina hi xiviri, masvitiva svinene lesvaku siku ra Hosi ritafika kufana ni muyivi lweyi ataka nivusiku. 
Siku leri vanhu vangataku: “Kurhulile, aku na xa kukarhata”, hi wona nkama lowu kuwonheka kungatavawela henhla hi xitshuketa, kufana ni kulun'wa ka wansati lweyi angakusuhi ni kuveleka n'wana; vangakala vangaponi. 
Kambe n'wina vamakwerhu, ami le munyameni; hi kolaho, siku rakona aringamitshuketi kufana ni muyivi. 
Hikuva hinkwenu mi vana vakuvonakala, mi vana va nhlekanhi. Ahi va vusiku hina, kumbe va munyama. 
Hikolaho hingatshuki hiyetlela kukota lesvi van'wana vayendlisaka svona, kambe ahihitekeni, hitikhoma. 
Hikuva lavayetlelaka, vayetlela ni vusiku, ni lavadakwaka, vadakwa ni vusiku. 
Kambe lesvi hina hinga va nhlekanhi, ahitikhomeni, hiyambala kupfumela ni rirhandzu xiva xitlhangu xa hina xifuveni, kutani nhlokweni hiyambala kulangutela ka kuponisiwa, xiva xigqoko xa hina. 
Xikwembu axihihlawulanga lesvaku xitahihlundzukela, kambe kuhinyika kuponisiwa hi Hosi ya hina Yesu Kriste. 
Ahifelile lesvaku, hambi hihanya, kumbe hiyetlela, hitakuma vutomi svin'we na yena.
Hikolaho, tiyisanani miyakisana, hilaha misviyendlaka hakona ni svosvi.
Vamakwerhu, ha mikombela hi matimba lesvaku mixixima lavatirhaka xikarhi ka n'wina lava vamirhangelaka ndleleni ya Hosi, ni kumitsundzuxa; 
mivaxixima svinene hi rirhandzu, hikolaho ka ntirho wa vona. Hanyani svin'we hi kurhula.
Kutani hamikhutaza vamakwerhu, hili: Layani malolo, mitiyisa lavahelaka matimba; pfunani lavanga ni gome, milehisela hinkwavu mbilu. 
Vonani lesvaku kungavi ni lweyi atlheliselaka svobiha hi lesvobiha; kambe hi masiku hinkwawu, ringetani kuyendlelana lesvinene, misviyendla ni le ka hinkwavu.
Tshamani na mitsakile masiku hinkwawu. 
Mingatshikeni kukhongela. 
Ka hinkwasvu, khensani; hikuva hi kona kurhandza ka Xikwembu henhla ka n'wina ha Yesu Kriste.
Mingatimeni Moya. 
Mingasandzeni vuprofeta, 
kambe kambisisani hinkwasvu, mitiya ka lesvinene. 
Hambanani ni hinkwasvu lesvobiha sva tinxakaxaka.
Ingi Xikwembu xa kurhula, xona ha xoxe, xingamiyendla lavahlawulekeke hi matlhelo hinkwawu. Ingi mimoya ya n'wina, ni timbilu ta n'wina, ni miri wa n'wina, svingatshama na svibasile, na svingali ni nandzu siku leri Hosi ya hina Yesu Kriste angatavuya. 
Lweyi amivitanaka watshembeka, kutani atasviyendla.
Vamakwerhu, hikhongeleleni na hina.
Rungulani vamakwerhu hinkwavu hi kun'quntana kokwetsima.
Na mikombela svinene, hi matimba ya Hosi, lesvaku papela leri rihlayeliwa vamakwerhu hinkwavu.
Timpsalu ta Hosi ya hina Yesu Kriste ative na n'wina!
I TIMOTEWU 1
Mina Pawulo, mupostola wa Kriste Yesu hi kulerisa ka Xikwembu Muponisi wa hina ni ka Kriste Yesu kulangutela ka hina,
nitsalela Timotewu, n'wananga wa ntiyiso kupfumeleni, nili:Timpsalu ni vunene, ni kurhula, asvive na wena, svihuma ka Xikwembu Tatana ni ka Kriste Yesu Hosi ya hina.
Loko nahaya le Makedoniya, nikukhutazile kutshama le Efesa; ni svosvi nahahlaya svosvo, hikuva ku ni van'wana le Efesa lavajondzisaka mavunhwa; vabzele kuva vamatshika, 
vangaheti nkama wa vona hi minkaringana, ni kulongoloxela tinxaka  tokala tingaheli, lesvivangaka kukanetana, matshan'wini ya kuseketela makungu ya Xikwembu lawa matirhaka hi kupfumela. 
Kasi, laha xitsundzuxu xa hina xikongomeke kona, i kupfuxa rirhandzu lerihumaka mbilwini leyobasa ni le ripfalwini lerinene, ni le kupfumeleni ka ntiyiso. 
Van'wana, hi mhaka ya kutshika svilo lesvi, vapepetsekile vayanghena kuvulavuleni lokungapfuniki nchumu; 
vanavela kuva vajondzisi va nawu, kambe vangatwisisi lesvi vasvihlayaka kumbe timhaka leti vahlayaka lesvaku vatiyile ka tona.
Hina hasvitiva lesvaku nawu i wunene loko munhu awutirhisa hi ndlela yakona, 
na ali karhi atwisisa lesvaku milawu ayivekeliwanga lavalulameke, kambe yivekeliwile lavohomboloka ni lava vatiyalisaka; yiyendleliwile lavangachaviki Xikwembu ni lavajohaka, ni lavangakhongeliki, ni lavasandzaka lesvohlawuleka, ni lavadlayaka vatatana va vona kumbe vamamana va vona; milawu leyi yiyavanyisa svigevenga, 
ni vawosvi ni vavanuna lavativanaka hi xinuna kulobze, ni lavayivaka vanhu, ni vahembi, ni lava vokala vangavulavuli ntiyiso, ni lavayendlaka hinkwasvu lesvihambaneke ni jondzo leyinga yona ya ntiyiso. 
Jondzo yakona yiyelana ni Evhangeli leyivekiweke mavokweni ya mina, leyitwalisaka kukwetsima ka Xikwembu, xihlovo xa minkateko.
Nikhensa lweyi aninyikeke matimba yotirha ntirho lowu, Hosi ya hina, Kriste Yesu; hikuva anivonile na nili lweyi atshembekeke, hi kuniveka ntirhweni wa yena, 
hambilesvi khale nitshamaka nimusandza, ni kumuxanisa, ni kumupfukela. Kambe nitsetseleliwile, hikuva aniyendla hi kupfumala vutivi, ningali na kupfumela. 
Kambe timpsalu ta Hosi ya hina tinitalelile, svin'we ni kupfumela ni rirhandzu, svinga lesvinga ka Kriste Yesu. 
Rito leri ritiyile, rifanele kuyamukeliwa hi mandla mambirhi, leringe: “Kriste Yesu atile misaveni kutaponisa vajohi.” Kutani ka vajohi lava, mina ni lweyi worhanga hi vubihi. 
Kambe ni tsetseleliwile, kuyendlela lesvaku mina lweyi ninga mujohi worhanga hi vubihi, Kriste Yesu atasvikota kukomba kuleha ka mbilu ya yena lokuhetisekeke, kutani xiva xikombiso ka lavangatapfumela ka yena, vakuma vutomi lebzingaheliki.
Ka Hosi ya minkama hinkwayu, leyingaliki ni kufa, leyingavoniwiki, xona Xikwembu xili xoxe, akuve kuchaviseka ni kudzuneka, hilaha kungaheliki! Amen.
Timotewu n'wananga, niveka milawu leyi mavokweni ya wena, hikuva utsundzuka lesvaku ku ni lavangaprofeta lesvi ungatava svona; marito lawa amakutiyise, utakota kulwa nyimpi leyinene, 
uhlayisa kupfumela hi ripfalu leritshunxekeke. Hi kudlaya mapfalu ya vona, van'wana valahlekeliwile hi kupfumela. 
Xikarhi ka vona, ku na Imenewu na Alexandre, lava nivanyiketeke ka Sathana, lesvaku vakhatisiwa akuva vangahasandzi Xikwembu.
I TIMOTEWU 2
Loko svilitano, xosungula, ninavela hi matimba lesvaku kukombela, ni kukhongela, ni kukhongelela, ni kukhensa, sviyendleliwa vanhu hinkwavu, 
sviyendleliwa ni tihosi ni hinkwavu lavanga svitshan'wini sva le henhla, lesvaku hikota kuhanya vutomi bza kurhula ni kutsaka, lebzinga bza vukhongeli ni lebzi bzixiximekaka hi matlhelo hinkwawu. 
Lesvi i svinene, svayamukeleka mahlweni ka Xikwembu muponisi wa hina, 
lexinavelaka lesvaku vanhu hinkwavu vaponisiwa, vafika laha vakotaka kutiva lesvi svinga ntiyiso.
Hikuva ku ni Xikwembu xin'we, nasvona ku ni Muyimeli mun'we lweyi ahlanganisaka Xikwembu ni vanhu, yena Kriste Yesu munhu wa ntiyiso, 
lweyi atinyiketeke kuva muponisi wa vanhu hinkwavu; hi bzona vumboni bza makungu ya Xikwembu, lebzingahumelela hi nkama lowufanekelaka. 
Kutani, hi svona lesvingayendla lesvaku nivekiwa kuva muchumayeli wa Rito ni mupostola (nivula lesvi svitiyeke, anihembi), nijondzisa vamatiko ta kupfumela ni ta ntiyiso.
Hikolaho, ninavela lesvaku, tindhawini hinkwatu, vavanuna vakhongela na vatlakusile mavoko lawa mabaseke, kuli hava kukariha kumbe madzolonga.
Hi ndlela yoleyo na vona vavasati avayambale lesvingakhomisiki tingana, vatisasekisa hi mpimo, kumbe kutibombisa hi misisi leyihorhiweke, kumbe hi vuhlalu bza risima, kumbe hi sviyambalu svodura ngopfu; 
kambe avatibombise hi mintirho leyinene, hilaha svifanelaka hakona vavasati lavativulaka va vukhongeli. 
Wansati aajondze na amiyelile, ava lweyi ayingisetaka hi kuhetiseka. 
Anipfumeleli wansati kujondzisa kumbe kufambisa wanuna; afanele kutshama na amiyelile. 
Hikuva kurhangile Adamu avumbiwa, kulandza Evha. 
Nasvona, ahi Adamu lweyi akanganyisiweke, kambe i wansati lweyi akanganyisiweke, kutani awela kujoheni. 
Hambi svilitano, wansati ataponisiwa hi lesvi avelekaka vana, loko atiyisela kupfumeleni ni le rirhandzwini ni le kubaseni, na ali ni kutikhoma.
I TIMOTEWU 3
Rito leri ritiyile, leringe: Loko munhu anavela kuva murisi wa kereke, anavela ntirho lowunene. 
Hikolaho, bixopo afanele kuva munhu lweyi angaliki na xisandzu, aave wanuna wa nsati mun'we, atikhoma, axiximeka, atsakela vayendzi, akota kujondzisa. 
Angatinyiketi kunwa bzala, kumbe munhu wa tinyimpi, kambe aave lweyi wa kurhula, angavi ni vumpsaka, nasvona angavi lweyi arhandzaka ngopfu male. 
Afanela kufambisa khwatsi njangu wa yena, avona lesvaku vana va yena vajondzisiwa kuyingisa, vava ni xichavu hi kuhetiseka. 
Hikuva loko munhu angakoti kufambisa njangu wa yena, atasvikotisa kuyini kufambisa kereke ya Xikwembu xana? 
Angavi munhu lweyi ahakupfumelaka, hikuva angatshuka ateliwa hi kutikulisa atikukumuxa, kutani ayavanyisiwa kufana na Diyavulosi. 
Nasvona afanela kuva lweyi vanhu va le handle vamuxiximaka, hikuva nkama wun'wana angawela kusandziweni ni le ntlhan'wini wa Diyavulosi.
Vadiyakoni kerekeni na vona vafanele kuva lava vaxiximekaka, vavulavula ntiyiso, vangatinyiketi bzaleni, vangavi lavanavelaka bindzu robiha; 
vafanele kuhlayisa xihundla xa vupfumeli hi ripfalu leribaseke. 
Nasvona, avarhange hi kukambiwa, kutani loko vatikomba lesvaku ava na xisandzu, vangatirha ntirho wa vona wa vudiyakoni kerekeni. 
Hi ndlela yoleyo vadiyakoni va xisati avaxiximeke, vangavi valumbeti, kambe vatshembeka ka svilo hinkwasvu. 
Vadiyakoni kerekeni avave ni nsati mun'we, vafambisa khwatsi vana va vona ni minjangu ya vona. 
Hikuva vadiyakoni lavayendlaka ntirho wa vona kerekeni hi nawu wakona, vatinyika xiyimu lexinene, nasvona vatiyisiwa svinene kupfumeleni ka vona ka Kriste Yesu.
Natshemba lesvaku nitata koseno ka wena kungali khale, kambe ni kutsalela timhaka leti, 
lesvaku loko nitshuka nihlwela, utasvikota kutiva hilaha munhu angahanyaka hakona loko ali njangwini wa Xikwembu, yinga kereke ya Xikwembu lexihanyaka, mhandze leyikulu ni xiseketelo xa lesvinga ntiyiso. 
Hakunene, hingatiyisa lesvaku xihundla xa vukhongeli bza hina i xikulu:“Ahumelelile tani hi munhu,ahlayiwile lweyi alulameke moyeni,avoniwile hi tintsumi; apaluxiwile matikweni,apfumeliwile laha misaveni,atekeliwa henhla kukwetsimeni.”
I TIMOTEWU 4
Kutani-ke, Moya wuhlaya wutiyisile lesvaku masikwini lamataka, van'wana vatahambana ni vupfumeli, hi mhaka ya kulandza mimoya leyikanganyisaka ni tijondzo ta madimoni, 
ni hikolaho ka kukanganyisiwa hi vahembi lava vafeke mapfalu. 
Vakanganyisi lava vayalisa kutekana, valerisa lesvaku kutshikiwa svakuja lesvi Xikwembu xisvitumbuluxeke lesvaku sviyamukeliwa hi kukhensa hi lava vapfumelaka ni kutiva ntiyiso. 
Hikuva hinkwasvu lesvi svitumbuluxiweke hi Xikwembu i svinene, kutani aku na lexi xifanelaka kunyenyiwa, loko xiyamukeliwa hi kukhensa, 
hikuva svihlawulekisiwile hi rito ra Xikwembu ni xikhongelo.
Loko uyandlala timhaka leti mahlweni ka vamakwerhu, utava nandza lwenene wa Kriste Yesu, utava lweyi awundliweke maritweni ya vupfumeli ni ya tijondzo letinene leti ufambeke ha tona. 
Ungavi ni mhaka ni minkaringana ya vuphukuphuku leyingaliki ni vukhongeli. Titolovete kuva mukhongeli, 
hikuva hambi loko kuchukachukisa miri kuli loku kupfunaka hi matlhelo man'wana, vukhongeli bzipfuna hi matlhelo hinkwawu, nasvona bzitshembisa vutomi bza nkama lowu, ni bza lowutaka. 
Rito leri ritiyile, rifanela kuyamukeliwa hi mandla mambirhi. 
Hitirha svinene ni kutikarhatela svona, hikuva hivekile kutshemba ka hina ka Xikwembu lexihanyaka, lexinga muponisi wa vanhu hinkwavu, ngopfungopfu wa lavapfumelaka.
Leleta ni kujondzisa svilo lesvi. 
Kungavi ni lweyi achipisaka vumpsha bza wena, kambe vana xikombiso xikarhi ka vapfumeli hi mavulavulela ni mahanyela ya wena, hi rirhandzu ni kupfumela ni kutenga. 
Tinyikete kuhlayela vanhu Matsalwa, ukhongotela ni kujondzisa, nikondza nifika. 
Ungatlangi hi nyiko leyi unga na yona, leyi uyikumeke siku leri vakulukumba vakutlhantekeke mavoko, vaprofeta lesvi ungatava svona. 
Yendla timfanelo leti, na utinyiketela ka tona, lesvaku hinkwavu vatavona hilaha uyaka mahlweni hakona. 
Tikambisise hi wexe, ni jondzo leyi uyijondzisaka. Tiya ka svona, hikuva loko uyendlisa svosvo, utatiponisa ni kuponisa vayingisi va wena.
I TIMOTEWU 5
Ungaholoveli xijuhati, kambe xikhutaze kufana ni tatana wa wena; ka majaha ufanele kumakhoma kufana ni vamakwenu vaxinuna. 
Vavasati lavajuhaleke uvalanguta kufana ni vamamana, ni vanhwanyana kufana ni vamakwenu vaxisati, hi ndlela ya kubasa matlhelo hinkwawu.
Xixima vafelakazi lavanga vona hi ntiyiso. 
Loko wansati wa mufelakazi ali ni vana kumbe vatukulu, avarhange vajondza timfanelo ta vona ta vukhongeli hi tlhelo ra njangu wa ka vona, ni kutiva svin'wana kukhensa vapsali va vona, hikuva hi svona lesviyamukelekaka mahlweni ka Xikwembu. 
Wansati wa mufelakazi lweyi anga wa ntiyiso, loko asale ali yexe, na avekile kutshemba ka yena ka Xikwembu, kutani atshama na ali karhi akombela ka xona ni kukhongela vusiku ni nhlekanhi. 
Kasi lweyi anavelaka kutiphina ntsena, afile hambi loko ahahanya. 
Leleta timhaka leti, lesvaku vatapfumala xisandzu. 
Loko munhu angapfuni maxaka ya yena, ngopfungopfu lavanga va njangu wa yena wa ntiyiso, ayalile vupfumeli, kutani abihile kutlula ni lweyi angapfumeliki.
Wansati wa mufelakazi, aatsalisiwe ntsena loko ali ni malembe ya ntlhanu wa makume ni rin'we (60), nasvona lweyi aatekiwile hi nuna mun'we ntsena; 
nakona afanele kuva ni vumboni lebzitwalaka hi tlhelo ra mintirho leyinene ya yena, kufana ni kuwundla vana hi ndlela yakona, ni kutsakela vayendzi, ni kuhlampsa milenge ya vahlawuliwa va Xikwembu, ni kupfuna lava vaxanisekaka, ni kutshama na ali karhi ayendla lesvinene hi matlhelo hinkwawu. 
Kambe yala kutsala mavito ya vavasati va vafelakazi lavampsha; hikuva loko vangheniwa hi kunavela, valava kutekiwa, kutani vafularhela Kriste. 
Svosvo svivavangela kuyavanyisiwa, hikuva vatlulile kutiboha ka vona kosungula. 
Nasvona, vavasati va vafelakazi lavampsha vajondza kuloloha; varhendzeleka hi minjangu ya van'wana, kungali hi mhaka ya kuloloha ntsena, kambe vahundzuka vahlevi ni vavangi va timholova hi kufamba vavulavula lesvi vangafaneliki kusvivula.
Mina anitatsakela lesvaku vavasati va vafelakazi lavampsha vatekiwa, vakuma vana, vahlayisa minjangu ya vona, vanganyiki nala nkama wa kuhleva. 
Hikuva ni svosvi van'wana vahambukile ndleleni, valandzelela Sathana. 
Loko mupfumeli waxisati ali ni maxaka lawa manga vafelakazi, aavapfune; kereke yingatshuki yitikeliwa, lesvaku yitakota kupfuna lavanga vafelakazi va ntiyiso.
Yendla lesvaku vakulukumba lavatirhaka khwatsi ntirho wa vufambisi vaxiximiwa svinene, ngopfungopfu lavatikarhatelaka Rito ni kujondzisa, 
hikuva Matsalwa mali: “Ungatshuki upfala nomo wa homu, loko uli karhi uhula ha yona!” Nasvona, “Mutirhi alulameliwile hi hakelo ya yena.” 
Ungayamukeli mhaka ya kumangalela mukulukumba, handle ka vumboni bza vanhu vambirhi kumbe vanharhu. 
Loko kuli ni vakulukumba lava vaphikelelaka kujoha, vatshinye rivaleni, lesvaku lavan'wana vatachava.
Mahlweni ka Xikwembu ni ka Kriste Yesu ni ka tintsumi letohlawuleka, nakukhongotela svinene kuhlayisa timfanelo leti, ungatekeli kuyavanyisa, nakona ungayi hi nghohe. 
Ungatsutsumeli kutlhanteka munhu mavoko, nasvona ungatinghenisi svijohweni sva mun'wana munhu. Tihlayise, utshama na ubasile.
Ungahanwi mati ntsena, kambe nwana vhinyunyana, hi lesvi ukarhatekaka hi le ndzeni, ni hikolaho ka mavabzi ya wena ya nkarhi ni nkarhi.
Svijoho sva vanhu van'wana svi le rivaleni, svivayisa kuyavanyisiweni, kambe svijoho sva van'wana svivoneka ndzhaku ka nkama ntsena. 
Hi ndlela yoleyo, na yona mintirho leyinene yi le rivaleni, kambe hambi loko yin'wana yingavoneki, yingakala yingatshami na yifihlekile.
I TIMOTEWU 6
Lava varhwexiweke mpingu wa vukarawa, avateke vinyi va vona tani lavafanelaka kuxiximiwa, lesvaku vito ra Xikwembu ni lesvi hisvijondzisaka, svingatshuki svisoliwa. 
Lavanga ni vinyi va vapfumeli, vangavayeyisi hi kuvona lesvaku i vamakwavu Hosini; kambe vafanele kuvatirhela hi malwandla, hi kutiva lesvaku vinyi lava vapfuniwaka hi kutirheliwa hi ndlela leyi, i vapfumeli lavarhandzekaka.Jondzisa vanhu timfanelo leto, uvaleleta tona. 
Loko munhu mun'wana ajondzisa svotiviwa hi yena, lesvihambaneke ni marito lawa mahanyaka ya ntiyiso ya Hosi ya hina Kriste Yesu, ni jondzo leyifambelanaka ni vukhongeli, 
munhu yelweyo wa kutikulisa ni kutikukumuxa, angativi nchumu. Afa hi kunavela kuphikizana ni madzolonga henhla ka marito ntsena, svinga lesvivangaka mavondzo, ni madzolonga, ni kurhuketelana, ni kulumbetana; 
nasvona svivanga kuholova xikarhi ka vanhu lavaboleke miyanakanyu ni kulahlekeliwa hi ntiyiso, lavayanakanyaka lesvaku vukhongeli i ndlela yokuma rifuwo.
Hakunene vukhongeli lebzinga ni kutsaka ka mbilu i rifuwo lerikulu. 
Hikuva ahitanga ni nchumu misaveni, nasvona hingakala hingafambi ni nchumu, loko hisuka kola misaveni. 
Hikolaho, loko hili ni svakuja ni sviyambalu, hitakolwa hi svona. 
Kambe lavanavelaka rifuwo, vawela ndzingweni, mintlhan'wini ya kunavela lesvotala lesvingapfuniki nchumu, kunga kunavela loku kudlayisaka vanhu, ni kuvapeta khombzeni ni le kuloveni.
Hikuva kurhandza ngopfu male i rimintsu ra lesvobiha hinkwasvu; hi yo mhaka ya kunavela male ngopfu leyi yingahambukisa van'wana, vatshika vupfumeli, kutani timbilu ta vona tingheniwa hi svivilelo lesvotala.
Kambe loko ali wena, munhu wa Xikwembu, fambela kule ni svilo lesvi hinkwasvu. Kongoma kululama, ni vukhongeli, ni kupfumela, ni rirhandzu, ni kutiyisela, ni timpsalu. 
Lwana nyimpi leyinene ya kupfumela; khoma svitiya, vutomi lebzingaheliki, lebzi ungavitaniwa hikolaho ka bzona ni kuveka vumboni lebzinene henhla ka bzona, mahlweni ka vanhu lavotala lavangakutwa. 
Mahlweni ka Xikwembu lexinyikaka vutomi ka svilo hinkwasvu, ni le mahlweni ka Kriste Yesu lweyi avekeke vumboni lebzinene mahlweni ka Pontiyo Pilato, nakubzela nili: 
Hlayisa minawu, ungavi ni xivati ni xisandzu, kuyafika loko Hosi ya hina Kriste Yesu ahumelela. 
Kuhumelela loku kutakombisiwa rivaleni hi nkama wakona, hi lweyi akatekeke, lweyi anga ni matimba ali yexe, Hosi ya tihosi ni Mufumi wa vafumi. 
Hi yena ntsena lweyi angaliki ni kufa, lweyi ayakeke kuvonakaleni lokungatshineleliwiki; kuhava munhu ni mun'we lweyi atshamaka amuvona, kumbe lweyi akotaka kumuvona. Ka yena akuve kuchaviseka ni kufuma, hilaha kungaheliki. Amen.
Kambe loko vali lava vanga ni rifuwo ra misava leyi, vabzele lesvaku vangatikulisi, kumbe kuveka kulangutela ka vona rifuweni leringatiyangiki, kambe vaveka kulangutela ka vona ka Xikwembu: Hi xona xihinyikaka hi ntalu svilo hinkwasvu, lesvaku hitiphina ha svona. 
Vabzele kuyendla lesvinene, vatala rifuwo ra mintirho leyinene, vanyika, vativa ni kupambulela van'wana. 
Hi ndlela leyi vatihlengeletela xuma lexinene, lexitiyeke, xa minkama leyitaka, lesvaku vatayamukela vutomi bza ntiyiso.
Wena Timotewu, hlayisa lesvivekiweke mandleni ya wena. Fambela kule ni kuvulavula sva hava lesvingaliki na vukhongeli, ni kukanetana hi lesvihlayiwaka “vutivi”, kasi ahi bzona. 
Van'wana hi kusvilandzelela, valahlekeliwile hi vupfumeli.
Timpsalu ative na n'wina.
II TIMOTEWU 1
Mina Pawulo, mupostola wa Kriste Yesu hi kurhandza ka Xikwembu, hikolaho ka kutshembisiwa ka vutomi lebzinga kona ka Kriste Yesu,
nitsalela Timotewu n'wananga lweyi arhandzekaka, nili:Timpsalu, ni vunene, ni kurhula, asvive na wena, svihuma ka Xikwembu Tatana, ni le ka Kriste Yesu Hosi ya hina.
Nikhensa Xikwembu, xona lexi nixitirhelaka hi ripfalu leribaseke kufana ni vakokwana, na ningatshiki kukukhongelela vusiku ni nhlekanhi.
Loko niyanakanya minhloti ya wena, ninavela ngopfu kukuvona, lesvaku nitatsaka ngopfu;
nitsundzuka ta kupfumela ka wena lokutiyeke, kunga kupfumela lokungarhanga kuyaka ka kokwana wa wena Loyisi ni mamana wa wena Ewunise, kutani svosvi nitshemba svinene lesvaku kuyakile ni le ka wena.
Hikolaho nakutsundzuxa kupfuxeta nyiko ya Xikwembu, leyinga ka wena, leyi uyikumeke siku leri nikutlhantekeke mavoko. 
Hikuva Xikwembu axihinyikanga moya wa vutoya, kambe xihinyikile moya wa matimba, ni wa rirhandzu, ni wa kutikhoma.
Hikolaho, ungavi ni tingana kuveka vumboni hi tlhelo ra Hosi ya hina, hambilesvi mina ninga mubohiwa hikolaho ka yona. Na wena, khensa kuxanisekela Evhangeli, hi kupfuniwa hi matimba ya Xikwembu. 
Xihiponisile ni kuhivitana hi vitaniwo rokwetsima kuva vanhu va xona, kungali hikolaho ka mintirho ya hina, kambe kuli hikolaho ka makungu ya xona ntsena ni hikolaho ka timpsalu leti xihinyikeke tona ka Kriste Yesu na minkama yingasiva kona. 
Kutani svosvi timpsalu leti tatikomba rivaleni, hi kuta ka muponisi wa hina Kriste Yesu, yena lweyi aheliseke rifu, ahumesela rivaleni vutomi lebzingawonhekiki, hi matimba ya Evhangeli.
Mina nivekiwile kuva muchumayeli wa Rito ni mupostola ni mujondzisi hikolaho ka Evhangeli leyi. 
Kutani nixaniseka hi ndlela leyi hikolaho ka svona; kambe a ni na tingana, hikuva nitiva lweyi nipfumeleke ka yena, kutani nitshemba svinene lesvaku wasvikota kuhlayisa lesvi asvivekeke mavokweni ya mina, kuyafika siku lerikulu. 
Tshama amaritweni lamatiyeke ya ntiyiso, lawa umatweke ka mina, kupfumeleni ni le rirhandzwini leringa ka Kriste Yesu. 
Hlayisa lesvinene lesvivekiweke mavokweni ya wena, hi kupfuniwa hi Moya Lowokwetsima lowuyakeke xikarhi ka hina.
Wasvitiva lesvaku hinkwavu lavanga le tikweni ra Aziya vanisukelile, xikarhi ka vona ku na Fixjelo na Hermoxjene. 
Ingi Hosi yingatsetselela njangu wa ka Oneziforo, hikuva makhambi yotala anirhulisile mbilu; na svona, kubohiwa ka mina hi machini akumukhomisanga tingana. 
Kambe loko afikile le Roma anilavile hinkwaku hi matimba akondza anikuma. 
Ingi Hosi yingayendla lesvaku akuma kutsetseleliwa mahlweni ka yona sikwini lerikulu. Na wena wayitiva svinene mintirho leyi aniyendleleke le Efesa.
II TIMOTEWU 2
Hikolaho n'wananga, tiya timpsalwini letinga ka Kriste Yesu. 
Kutani lesvi usvitweke ka mina mahlweni ka timboni letotala, svihundzisele ka vanhu lavotshembeka, lava na vona vangatakota kujondzisa van'wana.
Na wena, yamukela kuxaniseka tani nhenha leyinene ya Kriste Yesu. 
Loko nyimpi yahalwiwa, aku na nhenha leyi yiyaka yiyatirha sva le kaya, hikuva kunavela ka yona lokukulu i kutsakisa lweyi ayirhambeke kuyalwa nyimpi yakona. 
Mutlangi wa mintlangu angatlhantekiwi hari, loko angalandzi milawu yakona. 
Mutirhi lweyi atirheke hi matimba masin'wini, hi yena lweyi afanelaka kurhanga akuma mihandzu yakona. 
Yanakanya lesvi nisvihlayaka, hikuva Hosi yitakunyika kutwisisa timhakeni hinkwatu.
Tsundzuka Kriste Yesu, wa rixaka ra Davhida, lweyi apfukeke kufeni, hilaha Evhangeli ya mina yihlayaka hakona. 
Evhangeli yakona yinivangele kuxaniseka, nikondza nibohiwa hi machini kukota xigevenga, kambe Rito ra Xikwembu rona aribohiwanga, 
kutani, timhakeni hinkwatu, nitiyisela hikolaho ka vahlawuliwa va Xikwembu, lesvaku na vona vatakuma kuponisiwa loku kuhumaka ka Kriste Yesu, vakuma ni kukwetsima lokungaheliki. 
Rito leri ritiyile, leringe:“Loko hifile na yena,nakona hitahanya na yena;
loko hitiyisela,nakona hitafuma na yena;loko himulandzula,na yena atahilandzula;
loko hingatshembeki,Yena watshembeka masiku hinkwawu,hikuva angakala angatilandzuli.”
Tsundzuxa vakriste timhaka leti, uvabzela svinene mahlweni ka Xikwembu lesvaku vangaphikizani hi marito, yinga mhaka leyingapfuniki nchumu, loko kungali ntsena kulovisa lavasviyingisaka. 
Yendla hi matimba kuvoneka na uli lweyi akhensekaka mahlweni ka Xikwembu, na ungali na tingana hi ntirho wa wena, ujondzisa Rito ra ntiyiso hi ndlela leyinene. 
Chava kuvulavula sva hava lesvingaliki na vukhongeli, hikuva lavayendlaka svosvo vatshamela kusandza Xikwembu, 
kutani kuvulavula ka vona, kutafana ni xilondza xa muzoko lexibolisaka miri. Xikarhi ka vona ku na va Imenewu na Fileto, 
lavatshikeke ntiyiso, hi kuvula lesvaku sva kupfuka kufeni svihundzeliwe hi nkama, kutani vahambukisa van'wana kupfumeleni. 
Hambi svilitano, masungulu layotiya lamavekiweke hi Xikwembu amatsekatseki; matiyisiwa hi rito leringe: “Hosi yitiva lavanga va yona.” Nasvona: “Mani na mani lweyi avulaka vito ra Hosi, aahambane ni lesvohomboloka.”
Ndlwini leyikulu, aku na svibza sva golidi ni sva silivhere ntsena, kambe ni svovatliwa hi svigodo ni sva vumba sviko na, kutani svin'we svi ni ntirho lowukulu wodzuneka, svin'wana lowutsongo wokala wungadzuneki. 
Hikolaho, loko munhu atibasisa ka svilo lesvitsongo, atava xibza xotirha lesvikulu svodzuneka, lexihlawulekeke ni kupfuna n'winyi wa yindlo, xiyimela kutirha ntirho wihi ni wihi lowunene. 
Chava kuhluliwa hi kunavela loku kutelaka lavampsha, ulandza kululama, ni kupfumela, ni rirhandzu, ni kurhula, svin'we ni lavakhongelaka Hosi hi timbilu letitengeke. 
Ungavi ni mhaka ni kukanetana ka vuphukuphuku lokungapfuniki nchumu; wasvitiva lesvaku svipsala timholova. 
Nandza wa Hosi angafaneli kuva munhu wa timholova, kambe aave ni timpsalu ka munhu mun'wana ni mun'wana, ativa kujondzisa, alehisa mbilu, 
alaya khwatsi vakaneti va yena; hikuva kumbexana Xikwembu xingayendla lesvaku vatisola vahundzuka, vafika laha vangativaka lesvinga ntiyiso. 
Kutani vangakota kupona ntlhan'wini wa Sathana, lweyi avakhomeke kuva vayendla kurhandza ka yena.
II TIMOTEWU 3
Tiva lesvaku masikwini ya makumu, kutafika minkama ya kukarhata. 
Hikuva vanhu vatava lavatirhandzaka, lavarhandzaka ngopfu male, ni kutidzunisa, ni kutikukumuxa, ni kurhukana; vatava lavangayingisiki vapsele, lavangaliki na kukhensa, vokala xichavu; 
vatava vanhu lavapfumalaka rirhandzu, lavangaliki ni kutsetselela, valumbeti, lavangatikotiki, lavokarhata, lavavengaka lesvolulama; 
vatava vakanganyisi, vanhu vamagugu, lavabohiweke hi kutikulisa, lavarhandzaka kutiphina kutlula kurhandza Xikwembu. 
Vatatiyendla ongi hi loko vali ni vukhongeli, kambe vatayala matimba ya bzona. Fambela kule ni vanhu lavotano 
hikuva xikarhi ka vona, ku ni lavanghenaka minjangwini ya vanhu, vaphasa vavasati lavangatiyangiki, lavahluliwaka hi svijoho, lavayisiwaka hala ni hala hi kunavela kohambanahambana; 
vayingisa mani na mani, kutani vangakala vangafiki ni siku ni rin'we kutiveni ka ntiyiso. 
Vanhu lava vakaneta ntiyiso, kufana na Yani na Yambri, lavangakanetana na Moxe. I vanhu lavaboleke miyanakanyu, i vapfumeli va nomo ntsena. 
Kambe avangayi kule, hikuva vuphukuphuku bza vona bzitahumela rivaleni mahlweni ka vanhu hinkwavu, tani hi lesvi svingayendlisa svona ka vavanuna lavaya vambirhi.
Svosvi-ke, ulandzelelile kujondzisa ka mina ni mahanyela ya mina, makungu ya vutomi bza mina ni vupfumeli bza mina, kulehisa ka mina mbilu, ni rirhandzu ra mina ni kutiyisela ka mina.
Uvonile kuxanisiwa ka mina ni mahlomulu ya mina; utiva hinkwasvu lesvi svinihumeleleke le Antiyoka ni le Ikoniya ni le Listra, ni kuxaniseka lokukulu loku nikuvoneke. Hambi svilitano, Hosi yinilamulelile kuxanisekeni loku hinkwaku. 
Hakunene, hinkwavu lavanavelaka kuhanya vutomi bza vukhongeli ka Kriste Yesu, vataxanisiwa;
nasvona vanhu lavobiha ni vakanganyisi vataya mahlweni vayengeteleka kubiha, na vali karhi vakanganyisa, na vona vakanganyisiwa. 
Kambe loko ali wena, yana mahlweni ni lesvi usvijondzeke, svinga lesvi ungapfumela ni kutiya ka svona, hikuva utiva lweyi usvijondzeke ka yena; 
nasvona utiva lesvaku kusukela vutsongwanini bza wena, utolovelile Matsalwa Layohlawuleka, lamakotaka kukunyendla ntivi, makuponisa hi kupfumela ka Kriste Yesu. 
Matsalwa lawa hinkwawu mahuhuteliwile hi Xikwembu, mapfuna kujondzisa, ni kulaya, ni kululeka, ni kutolovetisa lesvolulama, 
lesvaku mutirheli wa Xikwembu ava lweyi ahetisekeke, atilulamisela kuyendla ntirho wini na wini lowunene.
II TIMOTEWU 3
Mahlweni ka Xikwembu ni le ka Kriste Yesu lweyi angatayavanyisa lavahanyaka ni lavafeke, ni hikolaho ka kuhumelela ka Yesu ni Mfumu wa yena, na kukhongotela svinene nili: 
Chumayela Rito, uhiseka hi nkama wakona, hambi kuli handle ka nkama; kholwisa, ulaya ni kukhutaza; ungatsandzeki hi tlhelo ra kulehisa mbilu ni le kujondziseni. 
Hikuva nkama wata, lowu vanhu vangatakala vangayamukeli jondzo leyinga yona ya ntiyiso; kambe lesvi tindleve ta vona tinwayisaka, vatatihlengeletela vajondzisi lavangatavajondzisa lesvi vasvitsakelaka. 
Kutani vatafularhela ntiyiso, vangahawuyingisi, vapepetsekela ka minkaringana ya hava. 
Kambe loko ali wena, tiya minkama hinkwayu, yamukela kuxaniseka, tirha ntirho wa kuhiteka wa kuvula evhangeli, hetisa timfanelo ta ntirho wa wena.
Loko ali mina, nikotisa mhamba leyihumesiwaka alitarini; kutani nkama wa mina wu le kusuhi. 
Nilwile nyimpi leyinene, nihetile mpfhuka wa mina wa kutsutsuma, nihlayisile kupfumela. 
Lesvisaleke hi lesvaku hari ya vahluli yinirindzelile, kunga kululama loku Hosi, muyavanyisi lweyi wolulama, yingataninyika hi siku lerikulu; kutani ayinganyiki mina ntsena, kambe yitanyika ni hinkwavu lavatsakeleke kuhumelela ka yona.
Yendla hi matimba lesvaku uta halenu ka mina svosvisvosvi. 
Hikuva Demasi, hi kurhandza ngopfu sva misava leyi, anibalekile aya Thesalonika. Kreskene ayile Galatiya, na Tito ayile Dalmasiya. 
I Luka ntsena lweyi asaleke na mina. Tana na Marka halenu, hikuva asvikota ngopfu kunitirhela.
Tikiko nimurhumele le Efesa.
Loko uta, tana ni jansi leri ningarisiya na Karpo le Trowasi, ni tibuku, ngopfungopfu letosonga, ta svikhumba. 
Alexandre mufuli wa sva koporo aniwonhelile ngopfu; Hosi yitamutlhelisela hi lesvi aniyendleke svona. 
Na wena utivonela ka yena, hikuva alwile ngopfu ni jondzo ya hina.
Kusunguleni ka kutihlamulela ka mina hubzeni, kupfumalekile ni mun'we wa kuyima na mina; hinkwavu vanibalekile. Vangavekiwi nandzu ka svona. 
Kambe Hosi yiyimile na mina yinitiyisa, lesvaku nikota kuchumayela Rito niheta, ni lesvaku vamatiko hinkwavu vatakota kuritwa. Nasvona niwutliwile non'weni wa nghonyama;
Hosi yitaniwutla ni le kubiheni hinkwaku, yiniponisa lesvaku nitakuma Mfumu wa yona wa le matilweni, ka yona akuve kudzuneka hilaha kungaheliki. Amen.
Rungula Priskila na Akila ni va njangu wa ka Oneziforo. 
Eraxto asele Korinto. Trofimo nimusiyile na avabza le Mileto.
Yendla hi matimba lesvaku uta halenu na vuxika bzingasifika. Yubulo wakurungula; svitano na Pude na Lino na Klawudiya, ni vamakwerhu hinkwavu.
Hosi ayive ni moya wa wena. Timpsalu ative na n'wina. Amen!
TITO 1
Mina Pawulo, nandza wa Xikwembu ni mupostola wa Yesu Kriste, nirhumiwile kuseketela kupfumela ka vanhu lavahlawuliweke hi Xikwembu, ni kuvapfuna kutiva ntiyiso lowujondzisiwaka hi vukhongeli bza hina, 
bzinga lebziyakiweke henhla ka kulangutela vutomi lebzingaheliki. Xikwembu lexingaliki na kuhemba xihitshembisile vutomi lebzi, na minkarhi yingasiva kona; 
kutani xibzihumesile rivaleni hi dlela ya kuchumayela, loko nkarhi lowunene wufikile, hikuva ninyikiwile mahungu lawa, hi kulerisa ka Xikwembu Muponisi wa hina.
Nitsalela Tito, n'wananga wa xiviri, kupfumeleni loku hinga nakona svin'we, nili:Timpsalu ni kurhula, asvive na wena, svihuma ka Xikwembu Tatana, ni ka Yesu Kriste Muponisi wa hina!
Mhaka leyiyendleke lesvaku nikusiya le Kreta, aniyendlela lesvaku usala uhetisa lesvi asvahalava kululamisiwa, nasvona uhlawula vakulukumba va kereke doropeni rin'wana ni rin'wana. Tsundzuka lesvi nikuleriseke svona: \
Mukulukumba afanela kuva munhu lweyi angaliki na xisandzu, anga ni nsati mun'we ntsena; vana va yena vafanela kuva vapfumeli, lavangasoliwiki hikolaho ka mahanyela ya vona ya mpfilumpfilu, ni kutiyalisa ka vona, 
hikuva bixopo wa kereke afanela kuva munhu wopfumala xisandzu, lesvi anga mulanguteli wa ntirho wa Xikwembu. Angatshuki ava munhu lweyi atikulisaka, kumbe munhu wa xikwatisana. Angavi lweyi atinyiketaka bzaleni, kumbe munhu wa vukarhi, hambi kunavela sva van'wana; 
kambe afanela kuva munhu lweyi atsakelaka kuyamukela vayendzi, lweyi arhandzaka svilo lesvinene, lweyi atikhomaka, lweyi alulameke, lweyi ahlawulekeke, lweyi akotaka kutikhoma mahanyeleni ya yena; 
aave munhu lweyi anamarhelaka Rito leritshembekeke, lerifambelanaka ni lesvi svijondzisiwaka, atakota kutiyisa van'wana hi jondzo leyinga ya ntiyiso, nikukomba kuhoxa ka lava valwaka na yona.
Hikuva vatele lavatiyalisaka, ni kukanganyisa van'wana hi kuvulavula ka vona ka hava, ngopfungopfu xikarhi ka vapfumeli lavahumaka xiyudeni. 
Svafanela lesvaku volavo vamiyetiwa, hikuva vakokela kule vanhu hinkwavu va minjangu yin'wana, vajondzisa lesvi vangafanelangiki kusvijondzisa, hi kunavela rifuwo rohomboloka. 
Ku ni Mukreta, mun'we wa vaprofeta wa vona, lweyi angatshama aku: “Vakreta i vanhu va mavunhwa; i sviharhi lesvobiha, ni malolo lawa manga ni makolo.” 
Kunene lesvi asvivuleke svitiyile. Hikolaho wena ufanela kuvatshinya hi matimba, lesvaku vatava ni kupfumela loku kuhanyaka, 
vatakala vangayingisi minkaringana ya xiyuda, ni kulerisa ka vanhu lavafularheleke ntiyiso.
Svilo hinkwasvu svitengile ka lava vatengeke; kambe aku na lexitengeke ka lavanyameke, ni ka lava vangapfumeliki, hikuva miyehleketo ya vona ni mapfalu ya vona svinyamisiwile. 
Hi milomo ya vona, vavula lesvaku vativa Xikwembu, kambe hi mintirho ya vona vaxilandzula. Hikolaho vanyenyentsa, vayala kuyingisa, avakoti kuyendla ntirho ni wun'we lowunene.
TITO 2
Kambe wena, ufanela kujondzisa lesvi jondzo leyinga yona ya ntiyiso yilavaka svona. 
Vavanuna lava vajuhaleke vafanela kutiva kutikhoma vava lava vaxiximekaka, vava ni kuyehleketa lokunene, vava ni rirhandzu ni kupfumela loku kuhanyaka ni kulehisa mbilu. 
Na vona vavasati lavajuhaleke avave ni matshamela lawa makhensekaka, vangali ni mahlevo, kumbe lavatinyiketaka bzaleni; vava vajondzisi va lesvi sva kululama, 
lesvaku vatajondzisa vavasati lavampsha kurhandza vanuna va vona ni vana va vona, 
vakota kutikhoma ni kutenga, vava lavahlayisaka minjangu ya vona hi mfanelo, vava ni timpsalu, vayingisa vanuna va vona, lesvaku Rito ra Xikwembu ritakala ringasandziwi hi munhu.
Hi mukhuva wolowo, khutaza majaha lesvaku makota kutikhoma. 
Rhanga wena uva xikombiso xa mintirho leyinene hi matlhelo hinkwawu. Kujondzisa ka wena akuve loku kubaseke ni kutshembeka; 
tirhisa marito lawa manga wona ya ntiyiso, lawa mangasolekiki, lesvaku lweyi alwaka na wena atakhomiwa hi tingana hi kupfumala svobiha lesvi angasvivulaka ha hina.
Svikarawa svifanela kuyingisa vinyi va svona, svivanyika kutsaka timhakeni hinkwatu. Svingaphikizani na vona, 
kumbe kuvayivela, handle ka lesvo avakombise lesvaku valulamile ni kutshembeka masiku hinkwawu, kutani ka hinkwasvu lesvi vasviyendlaka vatakomba kusaseka ka lesvijondzisiwaka hi tlhelo ra Xikwembu Muponisi wa hina.
Hakunene timpsalu ta Xikwembu ta kuponisa vanhu hinkwavu, tihumeseliwe rivaleni; 
tihijondzisa kutshika kusandza sva Xikwembu ni kunavela sva misava, kutani hihanya misaveni leyi hi kutikhoma, ni kululama, ni vukhongeli, 
na hili karhi hilangutela minkateko leyi hitshembisiweke yona, siku leri kungatahumelela kukwetsima ka Xikwembu Nkulukumba, ni Muponisi wa hina Yesu Kriste. 
Hi yena lweyi atinyiketeke hikolaho ka hina, lesvaku ahikutsula kuhombolokeni hinkwaku, ahiyendla vanhu lavatengeke, lava vanga va yena ntsena, ni lava vachivirikelaka kuyendla lesvinene.
Jondzisa timhaka leti, utirhisa matimba hinkwawu lawa unganyikiwa wona kukhutaza ni kutshinya van'wana. Ungachipisiwi hi munhu.
TITO 3
Tsundzuxa lava uvajondzisaka kutitsongahata ka vafumi ni ka tihosi, ni kutiyingisa, vatshama vatilungiselile kutirha mintirho hinkwayu leyinene; 
vangatshuki vavulavula svobiha hi van'wana, kambe vava lavorhula, vava ni vuxaka masiku hinkwawu, vava ni musa ni vanhu hinkwavu.
Na hina khale ahili sviphukuphuku, hihumile ndleleni, hiyala kuyingisa; ahili svikarawa sva kunavela, ni sva kutitsakisa kohambanahambana; ahili lavahanyaka hi mona ni mavondzo; ahivengiwa, na hina hivengana. 
Kambe siku leri musa wa Xikwembu Muponisi wa hina, ni rirhandzu ra xona, svihumeleleke, 
xihiponisile. Kungali hi mhaka ya mintirho leyolulama leyi hina hi hoxe hiyiyendleke, kambe xihiponisile hi timpsalu ta xona, hi kuhlampsiwa loku kuyendlaka lesvaku Moya Lowokwetsima wuhinyika kupsaliwa ra vumbirhi, ni vutomi lebzimpsha. 
Xikwembu xichelile Moya lowu hi ntalu henhla ka hina ha Yesu Kriste Muponisi wa hina, 
lesvaku, hi timpsalu ta xona, hitayendliwa lavalulameke mahlweni ka xona, ni kuyamukela ndzhaka ya vutomi lebzingaheliki, lebzi hibzilangutelaka. 
Mhaka leyi yitiyile.Kutani nilava lesvaku utiyisa timhaka leti svinene, lesvaku lava vapfumeleke ka Xikwembu, valava tindlela ta kutinyiketa, vatirha mintirho leyinene. Hi svona lesvinga svinene, lesvipfunaka vanhu. 
Fularhela kuphikizana hi sva vuphukuphuku kumbe madzolonga, utshika ni timholova, ni kukanetana hi ta nawu; svilo lesvi asvipfuni nchumu, i sva hava.
Munhu lweyi avangaka kuyavana ka vanhu, mutshinye kan'we, kumbe kambirhi ntsena, kutani ungahavi ni mhaka na yena, 
hikuva wasvitiva lesvaku munhu lweyi wotanu awonhekile, kutani svijoho sva yena svikomba lesvaku ahumile ndleleni.
Loko nirhumela Artema kumbe Tikiko kuta ka wena, wena ringeta hi matimba kuta ka mina le Nikopoli, hikuva nitilungisele kuyatshama kona vuxika hinkwabzu. 
Yendla hi matimba kupfuna hi kulongelela Zena ntivamilawu, na Apolosi, lesvaku vakhoma riyendzo ra vona na vangapfumali nchumu. 
Valekwerhu avajondze kuchivirikela mintirho leyinene, vatapfuna lomu kupfumaliwaka ngopfu; vangatshuki vahanya vutomi lebzingapfuniki nchumu.
Hinkwavu lava ninga na vona laha, vakurungula. Rungula vanghanu va hina kupfumeleni.
Timpsalu ta Xikwembu ative na n'wina hinkwenu!
FILIMONI 1
Pawulo mubohiwa hikolaho ka Kriste Yesu, ni makwerhu Timotewu, ka Filimoni lweyi arhandzekaka ni mupfuni wa hina, 
na yena makwerhu Afiya na Arkipo, mutirhikulorhi kulweni, ni ka Kereke leyi yinga muntini wa wena, 
timpsalu ni kurhula asvive ka n'wina hinkwenu hi tlhelo ra Xikwembu, Tatana wa hina ni ra Hosi Yesu Kriste.
Nikhensa ka Xikwembu xa mina, na nili karhi nikuyanakanya nkarhi hinkwawu mikhongelweni ya mina, 
na nili karhi nitiyile hi ta rirhandzu ni kupfumela loku unga nakona ka Hosi Yesu ni ka vakwetsimi hinkwavu, 
lesvaku kupfumela ni vuhlengeli bza wena na hina bziva lebzi bzihetisekeke kutiveni ka hinkwasvu lesvi svinga svinene ka hina mayelanu na Kriste. 
Hikuva makwerhu, nivile ni kutsaka svinene ni kukufumela hikolaho ka rirhandzu ra wena, hikuva atimbilu ta vakwetsimi tipfuxiwile hikolaho ka wena.
Hikolaho, hambi loko mina nititwa na nitshunxekile hikolaho ka Kriste akuva nikurhuma lesvi svifanelaka, 
svayampsa akuva nikukombela hikolaho ka rirhandzu, ni lesvi ninga xikoxa, nasvona ninga mubohiwa ka Yesu Kriste. 
Ina, nikukombela hi vito ra n'wana wa mina Onezimo lweyi ningahundzuka tatana wa yena, svosvi ninga jele, 
yena lweyi le ndzhaku aangapfuni nchumu; kambe svosvi anga xipfunu ka mina na wena.
Mina nimutlhelisela ka wena, tani hi mbilu ya mina hinkwayu. 
Mina anilava kutshama na yena lesvaku anitirhela laha jele ninga kona, asiva wena na nili karhi nibohiwile hikolaho ka Evhangeli. 
Hambi svilitano kuhava lexi ningaxiyendlaka na ningatwanananga na wena lesvaku akurhandza ka wena kungahundzuki ingi hi loko wosindzisiwa, kambe kuva hi kurhandza ka wena. 
Hikuva nikholwa lesvaku yena asukile ka wena hi nkarhinyana, lesvaku utamuyamukela hilaha kungaheliki, 
Kungali kufana ni xikarawa; kambe kutlula xikarawa, muyamukele kufana ni makwerhu lweyi arhandzekaka, ngopfungopfu ka mina hi ntiyiso, ni ka wena, angava hi vumunhu, angava Hosini.
Loko unixixima kufana ni mutirhikuloni muyamukele, kufana ni loko uyamukela mina ha noxe. 
Loko akuyivelile svokarhi, kumbe loko a ni xikweneti xokarhi svitsale, hinkwasvu ka nandzu wa mina. 
Mina Pawulo, hi xiyandla xa mina ha noxe nakutsalela, nili: “Nitakuhakela!” Akuva ningakulumbeti lesvaku wena hi wexe, u ni xikweneti na mina. 
Ina makwerhu, aniyamukele ntsakiso ka wena ni ka Hosi. Nyika kutsaka ka mbilu ya mina ha Kriste.
Hikuva natshemba lesvaku wayingisa, mina nakutsalela, na nili karhi nisvitiva lesvaku utayendla hi kuhundzisa ka lesvi nikukombelaka svona. 
Nasvona, nilungisele yindlo yotshama ka yona, hikuva ni ni kulangutela ka lesvaku hikolaho ka mikhongelo ya n'wina nitatshunxiwa nivuyela ka n'wina.
Wakurungula Epafrasi, mubohiwa svin'we na mina ka Yesu Kriste; 
svitano na Marka, Arixtarko, na Demasi, na Luka, vatirhikulorhi: Na vona vakurungula.
Atimpsalu ta Hosi Yesu Kriste ative ni mimoya ya n'wina.
VAHEBERU 1
Hi minkarhi leyotala ni tindlela letotala, Xikwembu xivulavulile khale ni vatatana va hina, hi milomo ya vaprofeta. 
Kambe masikwini lawa yohetelela, xivulavulile na hina hi N'wana, lweyi ximuvekeke kuva maja ndzhaka wa svilo hinkwasvu, lweyi na svona xitumbuluxeke tilo ni misava ha yena. 
Hi yena lweyi kukwetsima ka Xikwembu kutikombaka ka yena, kutani atekelele lesvi Xikwembu xinga svona hi xiviri xa xona; nasvona atamele ntumbuluku hinkwawu hi rito ra yena ra matimba. Loko ahlampsile svijoho sva vanhu, atshamile vokweni ra xinene ra Lweyi anga ni vukulu hinkwabzu, henhla matilweni, 
ahundzuke lweyi atlulaka ngopfu tintsumi hi vukulu, tani hi lesvi akumeke vito leritlulaka mavito ya tona hi vukulu.
Xana hi yihi ntsumi leyi Xikwembu xitshamaka xiku ka yona:
“U n'wananga,namuntlha nikuvelekile”;kumbe kuyengeta xiku:
“Nitava tatana ka yena,yena ava n'wana ka mina” ke?
Ka vumbirhi, loko xitisa N'wana wa xona wa mativula misaveni, xite:
“Hinkwatu tintsumi ta Xikwembu atimukhinsamele!”
Hi tlhelo ra tintsumi, xite:“Xikwembu xiyendla tintsumi ta xona mimoya,ni malandza ya xona malangavi ya ndzilo.”
Kambe hi tlhelo ra N'wana, xite:“Xiluvelo xa wena, we Xikwembu, i xa minkarhi ni minkarhi,nhonga ya wena ya vuhosi i nhonga ya kululama.
Arhandzile kululama, avengile kuhomboloka.
Hikolaho Xikwembu, Xikwembu xa wena,xikuchelile mafurha ya ntsako lowukulu kutlula vanakuloni.”
Nasvona xite:“Wena Hosi, uvekile masungulu ya misava kusunguleni,ni matilo i ntirho wa mavoko ya wena;
matalova, kambe wena ukona hi masiku hinkwawu;
matahlakala hinkwawu kufana ni sviyambalu,
utamapetsa kufana ni xifunengelo,kutani utamacinca kufana ni sviyambalu.
Kambe wena wahali svosvi unga xisvona, ni malembe ya wena amangeheli.”
Xana Xikwembu xitshama xibzela yihi ka tintsumi xiku:
“Tshama vokweni ra mina ra xinene, nikondza niveka valala va wena hansi ka minkondzo ya wena” ke?
Xana tintsumi hinkwatu ahi mimoya leyitirhelaka Xikwembu, leyirhumiweke kupfuna vanhu lavafanelaka kukuma kuponisiwa ke?
VAHEBERU 2
Hikolaho, hifanela kuhlayisa svinene timhaka leti hititweke, lesvaku hitakala hingahambuki ndleleni ya tona. 
Hikuva loko mhaka leyivuliweke hi tintsumi yitiyisiwile, ni loko kutlula ka milawu ni kutiyalisa hinkwaku kukumile kukhatisiwa loku kufanelaka, 
xana hina hingapona hi ndlela yihi, loko hinyenya kuponisiwa lokukulu kotanu ke? Hosi yivulile ta kuponisiwa loku, na kahali kusunguleni, kutani kutlhela kutiyisiwa ka hina hi lava vatweke timhaka takona. 
Xikwembu na xona axilikarhi xitiyisa vumboni bzakona hi kuyendla svikombiso ni svihlamaliso ni mahlori ya tinxakaxaka, ni kuyavela tinyiko ta Moya Lowokwetsima hi kurhandza ka xona.
Hikuva misava leyimpsha leyi yingatata, yona leyi hivulavulaka hi yona, Xikwembu axiyivekanga mavokweni ya tintsumi. 
Kambe ndhawini yin'wana kuvuliwile vumboni lebzinge:“Munhu i ncini lesvaku uva ni mhaka na yena,kumbe n'wana-wa-munhu lesvaku utikarhatela yena xana?
Umuvekile ava hansinyana ka tintsumi,umutlhantekile hari ya kutwala ni kuchaviseka nhlokweni.
uvekile hinkwasvu sviva hansi ka minkondzo ya yena.”Kutani-ke, loko Xikwembu xivekile hinkwasvu hansi ka minkondzo ya yena, svivula lesvaku axisiyanga xilo ni xin'we lexingaliki hansi ka yena, kambe, hilaha timhaka tiyimeke hakona, hina ahisvikoti kuvona svilo hinkwasvu lesvi svinga hansi ka matimba ya yena. 
Kambe hivona Yesu, lweyi angayendliwa kuva hansi ka tintsumi nkarhinyana, svosvi anganyikiwa kukwetsima ni kutwala sviva hari ya vuhosi nhlokweni ya yena, hi mhaka ya kutwisiwa kuvaviseka ka rifu; na svili lesvaku, hi timpsalu ta Xikwembu, atwa nhlomulu wa rifu hikolaho ka munhu mun'wana ni mun'wana.
Hikuva asvifanela lesvaku Xikwembu, lexi svilo hinkwasvu svihanyelaka xona ni kuhlayisiwa hi xona, loko xifikisa vana va xona lavotala kukwetsimeni, xiyendla lesvaku murhangeli wa kuponisiwa ka vona ava lweyi ahetisekeke, hi mhaka ya kuvaviseka ka yena 
Hambi ali Yesu lweyi abasisaka vanhu svijohweni, hambi vali lavabasisiwaka, hinkwavu vahuma ka Tatana mun'we. Hi yona mhaka leyi yendlaka lesvaku Yesu anga khomiwi hi tingana nikuvavula vamakwavu, 
aku ka Xikwembu:“Nitatwalisa vito ra wena ka vamakwerhu,nitakudzunisa hi tinsimu xikarhi ka nhlengeletanu.”
Atlhela aku:“Nitaveka kutshemba ka mina ka xona.”Nasvona aku:“Hi mina lweyi, svin'we nivana lava Xikwembu xininyikeke vona.”
Hikolaho, lesvi vana vanga va nyama ni ngati yin'we hinkwavu, svitano na yena: I wa ntumbuluku mun'we na vona lesvaku, hi rifu ra yena, atakota kuhelisa lweyi anga ni matimba ya rifu, anga yena Diyavulosi, 
kutani atshunxa hinkwavu lava avali vukaraweni vutomi bza vona hinkwabzu, hi mhaka ya kuchava rifu. 
Hikuva, hakunene, ahi tintsumi leti apfunaka tona, kambe apfuna vatukulu va Abrahamu. 
Hikolaho asvifanela lesvaku ayendliwa lweyi afanaka ni vamakwavu hi matlhelo hinkwawu, lesvaku atava Muprista lwenkulu wa timpsalu ni lweyi atshembekeke ntirhweni wa Xikwembu, lesvaku asusa svijoho sva vanhu. 
Hikuva lesvi na yena angatwa kuvaviseka ni kuringiwa, wasvikota kupfuna lavaringiwaka.
VAHEBERU 3
Loko svilitano, vamakwerhu lavakwetsimaka, lava na n'wina miyaveliwaka kuvitaniwa ka le tilweni, yanakanyani Yesu, murhumiwa wa Xikwembu ni Muprista lwenkulu wa vukhongeli bza hina. 
Atshembekile ka Lweyi amuhlawuleke, tani hi Moxe lweyi na yena aatshembekile ndlwini hinkwayu ya Xikwembu. 
Hambi svilitano, Yesu avuliwa lweyi kudzuneka kumufanelaka ngopfu kutlula Moxe, tani hi lesvi muyaki wa yindlo adzunisiwaka kutlula yindlo yakona. 
Hikuva yindlo yin'wana ni yin'wana yiyakiwile hi munhu, kambe muyaki wa svilo hinkwasvu i Xikwembu. 
Kutani-ke, Moxe aatshembekile ndlwini hinkwayu ya Xikwembu tani hi nandza, lesvaku aveka vumboni bza svilo lesvi asvahatavuliwa masikwini lawa mataka. 
Kambe Kriste, atshembekile tani hi n'wana lweyi anga n'winyi ndlwini ya Xikwembu. Kutani hina hi yindlo ya xona, loko hikhoma hitiya, kutshembeni ni le kutlangeleni ka hina hi tlhelo ra svilo lesvi hisvilangutelaka.
Hikolaho, svifana ni lesvivuliwaka hi Moya Lowokwetsima loko wuku:“Namuntlha, loko mitwa rito ra Xikwembu,
minganonon'hwiseni timbilu ta n'wina,kukotisa lesvi mitshamaka misviyendla loko mixi pfukelile,siku leri mingaxiringa ha rona mananga.
Vatatana va n'wina varingetile kuniringa kona, kuvula Xikwembu,kutani vavonile mintirho ya mina hi xipimo xa mune wa makume ya malembe.
Hikolaho ka svona, nihlundzukela vanhu va rixaka lero,niku: ‘Timbilu ta vona tihambuka ndleleni masiku hinkwawu,avativanga tindlela ta mina.’
Xilesvo, nihlambanyile vukarhini bza mina,lesvaku vangakala vangangheni kuwiseni ka mina.”
Vamakwerhu, tivoneleni lesvaku kungavi na mun'we xikarhi ka n'wina lweyi anga ni mbilu leyobiha, leyingaliki na kupfumela, kutani ahambukela kule ni Xikwembu lexihanyaka.
Kambe khongotelanani masiku hinkwawu, loko mahatwa rito leringe “namuntlha”, lesvaku kungavi na mun'we xikarhi ka n'wina lweyi atinonon'hwisaka hi kuxisiwa hi vujohi. 
Hikuva hi ni kuyaveliwa ka Kriste ntsena loko hikhoma hitiya kuyisa makumu, kutshembeni ka hina loku kosungula, 
nkarhini lowu kahavuliwaka marito lawa mange:“Namuntlha, loko mitwa rito ra Xikwembu, minganonon'hwiseni timbilu ta n'wina,kukotisa lesvi mitshamaka misviyendla loko mixipfukelile.”
Xana i vamani lavatweke marito lawa, kambe vavuya vaxipfukela, ke? Xana avangali hinkwavu lavasukeke le Gibita, na vafambisiwa hi Moxe, ke? 
Kutani avali vamani lava xingavahlundzukela hi malembe ya mune wa makume ke? Xana ahi lava vajoheke, lava mintsumbu ya vona yiweke yisala mananga ke? 
Kutani Xikwembu xihlambanyele vamani lesvaku “vangakala vangangheni kuwiseni ka xona” xana? Xana axingavuli vona lava avatiyalisa ke? 
Hikolaho, hasvivona lesvaku vatsandzekile kunghena kuwiseni, hi mhaka ya kukala kupfumela.
VAHEBERU 4
Hikolaho, loko xitshembiso xa kunghena kuwiseni ka Xikwembu xahali kona, ahichaveni lesvaku kumbe mun'wana wa n'wina angatshuka akumiwa na asale ndzhaku. 
Hikuva Evhangeli yitile ka hina kufana svinene ni lesvi yingata ka vona; kambe Evhangeli leyi vayitweke ayivapfunanga nchumu, hikuva ayikumananga ni kupfumela ka vona lava vayitweke. 
Hina lava hipfumeleke, hi hina hinghenaka kuwiseni koloko, hilaha Xikwembu xingate:“Nihlambanyile kuhlundzukeni ka mina niku:‘Vangakala vangangheni kuwiseni ka mina!’”Xivulile svosvo hambilesvi mintirho ya xona ayihetisekile hi mpfhuka misava yitumbuluxiwa. 
Hikuva kun'wana Matsalweni kuvulavuliwa hi ta siku ra vuntlhanu ni mambirhi hi ndlela leyi: “Hi siku ra vuntlhanu ni mambirhi, Xikwembu xiwisile mintirhweni ya xona hinkwayu.” 
Mhaka yoleyo yivuliwa kambe vaku: “Vangakala vangangheni kuwiseni ka mina.” 
Hikolaho, lesvi svahatiyeke lesvaku van'wana vatanghena kona, ni lesvi lavakumeke Evhangeli kusunguleni vatsandzekeke kunghena hi mhaka ya kutiyalisa ka vona, 
Xikwembu xiyengeta xiveka rin'wana siku, xiku: “Namuntlha!” Xirivula hi nomo wa Davhida ndzhaku ka nkarhi woleha svinene, hi marito lawa mahakuvuliwaka, lawa mangate:“Namuntlha, loko mitwa rito ra xona,minganonon'hwiseni timbilu ta n'wina.”
Hikuva loko onge Joxuwa aavanyikile kuwisa, ina Xikwembu xingavulavulanga hi ta siku rin'wana ndzhaku ka svosvo. 
Hikolaho, kuwisa kahali kona ka vanhu va Xikwembu. 
Hikuva lweyi anghenaka kuwiseni ka Xikwembu, na yena wawisa mintirhweni ya yena, kukota lesvi Xikwembu xiwiseke mintirhweni ya xona.
Loko svilitano, ahiringeteni hi matimba kunghena kuwiseni koloko, lesvaku ni mun'we angawi hi kutiyalisa lokufanaka ni ka vona. 
Hikuva Rito ra Xikwembu rahanya, nasvona ratirha, rikariha kutlula tlhari lerilotiweke matlhelo ha mambirhi, ritlhava rikondza rihambanyisa ahefemulo ni moya, ni marhambu ni mongo, hi rona leri yavanyisaka miyanakanyu ni makungu ya mbilu. 
Emahlweni ka Xikwembu, kuhava xivumbiwa ni xin'we lexitumbeleke. Hinkwasvu sviyo tlandlala, rivaleni, mahlweni ka Lweyi hifanelaka kutihlamulela ka yena.
Loko svilitano, lesvi hinga ni Muprista lwenkulu svinene lweyi atsemakanyeke matilo, anga yena Yesu N'wana wa Xikwembu, ahikhomeni svitiya ka vumboni bza kupfumela ka hina. 
Hikuva Muprista lwenkulu lweyi hinga na yena ahi lweyi atsandzekaka kuhitwela vusiwana minkarhalweni ya hina, kambe hi lweyi aringiweke hi matlhelo hinkwawu kufana na hina, ntsena yena angajohanga. 
Hikolaho, ahitshineleni kusuhi ni xiluvelo xa timpsalu, na hili ni kutshemba ka lesvaku hitatsetseleliwa ni kukuma timpsalu letingata hi pfuna minkarhini ya kupfumala.
VAHEBERU 5
Muprista lwenkulu mun'wana ni mun'wana, lesvi ahlawuliweke xikarhi ka vanhu, avekiwile lesvaku atayimela vanhu kuhlanganeni ka vona ni Xikwembu, ni lesvaku ahumesa tinyiko ni timhamba hikolaho ka svijoho sva vona. 
Angakota kutirha hi vunene ka lavangativiki nchumu ni ka lavahambukaka ndleleni, lesvi na yena arhendzeliweke hi minkarhalo. 
Xilesvo wa boheka kutihumesela timhamba hikolaho ka svijoho sva yena, svin'we ni kuhumesela vanhu. 
Nasvona, munhu angatihlawuleli ntirho lowu wo dzuneka, kambe avitaniwa hi Xikwembu, kukota lesvi svingayendliwa ka Aroni.
Svive tano na yena Kriste: Angatitlakusanga kuyendliwa Muprista lwenkulu, kambe ayo vekiwa hi Xikwembu, lexi xingate ka yena:“U n'wananga,namuntlha ni kuvelekile.”
Kun'wana xitlhele xivula xiku:“U Muprista hilaha kungaheliki, hi lesvi unga wa rixaka rin'we na Melkisedeke.”
Masikwini ya yena ya kuhanya laha misaveni, Yesu akhongelile nikukombela hi kutitsongahata, ahuwelela hi matimba ni kurila minhloti, ka lweyi anga ni matimba ya kumuponisa kufeni, kutani ayingisiwile hikolaho ka xichavu xa yena. 
Hambilesvi aali N'wana wa Xikwembu, ajondzile kuyingisa hi mhaka ya kuxaniseka ka yena. 
Kutani loko ayendliwile lweyi ahetisekeke, ahundzukile xihlovo xa kuponisiwa lokungaheliki ka hinkwavu lava vamuyingisaka, 
hikuva avekiwile Muprista lwenkulu hi Xikwembu, hi lesvi anga wa rixaka rin'we na Melkisedeke.
Ka mhaka leyi, hi ni lesvotala lesvi hingasvivulaka, lesvi svinonon'hwaka kusvitlhamusela, hikuva tindleve ta n'wina ti ni vulolo bza kuyingisa. 
Hikuva hambilesvi svosvi amifanela kuva vajondzisi, mahalava kujondzisiwa, atijondzo tosungula mayelanu ni Rito ra Xikwembu, hi munhu mun'wana. Mahalava ntswamba, kungali svakuja lesvitiyeke. 1
Mani na mani lweyi ahanyaka hi ntswamba, angasikuma jondzo ya lesvolulama, hikuva i xihlangi. 
Kambe svakuja lesvitiyeke i sva lava vakuleke, i sva lava miyehleketo ya vona yitoloveleke kuyehleketa, lavatoloveleke kuhlawula lesvinene ka lesvobiha.
VAHEBERU 6
Hikolaho, ahitshikeni kuyima ka tijondzo letosungula ta vukriste, kambe hikongoma kuhetisekeni, hingahatlheleni hijondzisa hi ta masungulu, tinga ta kuhundzuka ka mintirho leyifeke, ni ta kupfumela ka Xikwembu, 
jondzo henhla ka ta kukhuvula, nitakutlhanteka vanhu mavoko, ni ta kupfuka ka vafi, ni ta siku ra kuyavanyisiwa ka makumu. 
Kutani svosvo, hitasviyendla loko Xikwembu xipfumela. 
Asvinge koteki ka lava vatshamaka vavoningiwa hi Xikwembu, lavanampseke nyiko ya le tilweni, lavayaveliweke Moya Lowokwetsima, 
lavanganampsa kunandziha ka Rito ra Xikwembu ni matimba ya sva minkarhi leyitaka, 
loko kutani vatlhelela ndzhaku, asviyendleki kuvavuyisela kambe kuhundzukeni; vatlhela vavamba N'wana wa Xikwembu, vamuhundzula xihlekiso. 
Loko misava yinwile mati ya mpfula leyitalaka ku na henhla ka yona, ni loko yimilisa svimilwa lesvipfunaka lava vayirimaka, yikuma minkateko leyihumaka ka Xikwembu. 
Kambe loko yimilisa mintwa ni svihlehlwana, ayipfuni nchumu, kutani yilekusuhi ni kurhukiwa; makumu ya yona i kuhisiwa.
Ni loko hivulavulisa svosvo, ahikanakani hi tlhelo ra n'wina, varhandziwa, hikuva mitiva lesvinga svinene kutlula svin'wana, lesvi svingamifikisaka kuponisiweni. 
Hikuva Xikwembu axi na mona, xingakala xingarivali ntirho wa n'wina ni rirhandzu leri mirikombeke hi vito ra xona, hi kutirhela vahlawuliwa va xona, hilaha misviyendlaka hakona ni svosvi. 
Kutani hinavela ngopfu lesvaku mun'wana ni mun'wana wa n'wina akomba kuchivirika koloko kuyafika makumu, kukondza kuhetiseka kulangutela ka n'wina. 
Ahilavi lesvaku mihundzuka lava vololoha, kambe hilava lesvaku mifana ni vanhu lava svosvi vakumaka lesvi vatshembisiweke svona, hi mhaka ya kupfumela ka vona hi kulehisa mbilu.
Loko Xikwembu xitshembisile Abrahamu, lesvi akuli hava mun'wana lweyi anga mukulukumba ka xona lweyi axitahlambanya hi vito ra yena, xiyo tihlambanyela hi xoxe, 
xiku: “Hakunene nitakukatekisa, nasvona nitakunyika vana votala.” 
Hi ndlela yoleyo Abrahamu, hi kulehisa mbilu, akumile lesvi atshembisiweke svona. 
Loko vanhu vahlambanya, vahlambanya hi lweyi anga nkulu ka vona, kutani kuhlambanya kutiyisa lesvi svivuliweke nasvona kuhelisa kuphikizana hinkwaku ka vona. 
Hikolaho, loko Xikwembu xinavelile kukombisa hi ndlela leyikholwisaka, ka lava avali vamajandzhaka vaxitshembiso, lesvaku xingakala xingatlheleli ndzhaku makungwini ya xona, xisvitiyisile hi kuhlambanya. 
Lesvaku, hi svilo svimbirhi lesvingacinciki, lesvi ka svona svingayendlekiki lesvaku Xikwembu xikumeka na xili muhembi. Kutani hina lava hitsutsumeleke kuyatumbela ka xona, hitiya nhlana svinene, hiyamukela hi mandla mambirhi kulangutela loku kuvekiweke mahlweni ka hina. 
Kulangutela loku kufana ni nsoma ya hefemulo leyitiyeke ni kutshembeka; yinghena kuyafika ni le ndzeni ka nguvu ya xisirhelelo. 
Yesu anghenile kona kuva murhangeli hikolaho ka hina, yena lweyi avekiweke Muprista lwenkulu hilaha kungaheliki, hi lesvi anga wa rixaka rin'we na Melkisedeke.
VAHEBERU 7
Melkisedeke lweyi aali hosi ya Salema ni Muprista wa Xikwembu xa le henhlahenhla, loko Abrahamu avuya hi le kudlayeni ka tihosi. Melkisedeke ahlangane na yena, amukatekisa; 
kutani Abrahamu amupambulela sva vukhume bza hinkwasvu lesviphangiweke. Xosungula, vito ra ku “Melkisedeke” loko rihlamuseliwa, rivula “hosi ya kululama”; xa vumbirhi, i “hosi ya Salema”, hi lesvaku “hosi ya kurhula”.
Tatana wa yena angativiwi, hambi ali mamana wa yena, kumbe longoloko wa rixaka ra yena. Masiku ya yena amana masungulu, hambi bzili vutomi bza yena, abzi na makumu. Afana ni N'wana wa Xikwembu, kutani aya mahlweni ali Muprista hilaha kungaheliki.
onani hilaha anga nkulu hakona! Abrahamu, yena kokwana wa hina, amunyikile sva vukhume bza lesvi asviphangeke nyimpini. 
Kutani vatukulu va Levhi lavanyikiweke ntirho wa vuprista, vapfumeleliwa hi Nawu kuyamukela sva vukhume lebzi bzihumesiwaka hi vanhu, hi lesvaku lebzi bzihumesiwaka hi vamakwavu, kasi na vona vamakwavu lava i vatukulu va Abrahamu. 
Kambe munhu lweyi, hambilesvi angaliki wa rixaka ra Valevhi, ayamukele sva vukhume bzohuma ka Abrahamu, atlhela akatekisa Abrahamu lweyi aali ni svitshembiso. 
Kuhava kukaneta lesvaku lwentsongo akatekisiwa hi lwenkulu. 
Hi tlhelo rin'wana, sva vukhume sviyamukeliwa hi vanhu lavafaka; kasi hi tlhelo lerin'wana, sviyamukeliwa hi munhu lweyi Matsalwa mavulaka lesvaku wahanya. 
Nasvona, munhu angavula lesvaku Levhi hi yexe, lweyi ayamukelaka sva vukhume, abzihumesile loko Abrahamu ali karhi abzihumesa, 
hikuva ahali ndzeni ka kokwana wa yena Abrahamu loko Melkisedeke atlhangana na yena.
Kutani-ke, loko onge kuhetiseka ka vanhu kuyendlekile hi mhaka ya vuprista bza va ka Levhi (hikuva hansi ka bzona vanhu vanyikiwile Nawu), xana akahalaveka yini, ka Muprista mun'wana “wa rixaka rin'we na Melkisedeke” ahumelela, matshan'wini ya kuva ni lweyi avuliwaka “wa rixaka rin'we na Aroni” ke? 
Hikuva loko vuprista bzicinca, na wona Nawu svafanela lesvaku wucinca. 
Munhu lweyi svilo lesvi svivuliwaka henhla ka yena, aali wa rixaka rin'wana, nasvona ka bzona akusihuma ni mun'we lweyi atshamaka atirha le altarini. 
Hikuva svi le rivaleni lesvaku Hosi ya hina yihumile rixakeni ra va ka Yuda, kutani Moxe angavulanga nchumu henhla ka rona hi tlhelo ra vaprista.
Mhaka yakona yi le rivaleni ni kutlula kolaho, hi lesvi kuhumeleleke Muprista mun'wana lweyi afanaka na Melkisedeke, 
lweyi angava Muprista, kungali hi kulandza milawu ni svileriso sva vanhu, kambe kuli hi matimba ya vutomi lebzingawonhekiki. 
Hikuva Matsalwa mavekile vumboni henhla ka yena, maku: “U Muprista hilaha kungaheliki, hi lesvi unga wa rixaka rin'we na Melkisedeke.” 
Hi tlhelo, Nawu wa khale wuhelisiwile, hikuva awupfumala matimba, nasvona awungapfuni nchumu 
(hikuva Nawu awuyendlanga xilo ni xin'we xiva lexihetisekeke); hi tlhelo rin'wana kutisiwile kulangutela lokumpsha, loku hakona hitshinelelaka Xikwembu.
Nasvona, lesvi asviyendliwanga handle ka kuhlambanya. Lavangavekiwa vaprista khale, vavekiwile ntirhweni wa vona na kungavanga ni kuhlambanya, 
kambe Yesu avekiwile kuva Muprista hi kuhlambanya ka Xikwembu, lexingate ka yena:“Hosi yihlambanyile,kutani ayingatlheleli ndzhaku;yite: ‘U muprista hilaha kungaheliki.’”
Lesvi sviyendla lesvaku Yesu ava mutiyisi wa ntwananu wa risima.
Vaprista va khale avatele, hi mhaka ya rifu, avatsandzeka kuya mahlweni ni ntirho wa vona. 
Kasi ntirho wa yena wa vuprista, Yesu awukhomela makumu, hikuva ahanya hi masiku ni masiku. 
5Hikolaho, wasvikota minkarhi hinkwayu kuponisa lavatshinelelaka Xikwembu ha yena, lesvi ahanyaka hi masiku hinkwawu ni kuvakhongelela.
Asvifanela lesvaku hiva ni Muprista lwenkulu wotanu, wokwetsima, wopfumala nandzu, wokala xivati, wohambana ni vajohi, lweyi atlakusiweke henhla ka matilo. 
Ahambanile ni Vaprista lavakulu lavaya. Angaboheki kurhanga atihumesela timhamba toriha svijoho sva yena masiku hinkwawu na angasihumesela vanhu van'wana timhamba toriha svijoho sva vona. Ahihim! Lesvi, asviyendlile kan'we loko atinyiketile hi yexe. 
Hakunene Nawu wuveka vanhu lesvaku vava Vaprista lavakulu, hambilesvi vangaliki na matimba; kambe rito ra kuhlambanya leriteke ndzhaku ka Nawu, riveka N'wana kuva Muprista, yena lweyi ahetisekeke hilaha kungaheliki.
VAHEBERU 8
Kutani-ke, nhlokomhaka ya lesvi hisvivulaka hi leyi: Hi ni Muprista lwenkulu wofana na yena, lweyi atshameke tlhelweni ra xinene ra xiluvelo xa vuhosi matilweni, 
weyi atirhaka tempeleni leyokwetsima ni le tabernakeleni ya xiviri, leyi yimisiweke kungali hi munhu kambe hi Hosi.
Hikuva Vaprista lavakulu hinkwavu vavekiwile lesvaku vahumesa tinyiko ni timhamba; hi ndlela yoleyo svafanela lesvaku Muprista wakona na yena ava ni svin'wana lesvi asvihumesaka. 
Loko ingi ahali laha misaveni, aangatava Muprista nikutsongo, hikuva vaprista lavahumesaka tinyiko hi kulerisa ka Nawu, vakona; 
vatirha ntirho lowunga xifaniso ni ndzhuti wa lesvitirhiwaka matilweni. Svifana na Moxe: Loko alavile kuyaka tabernakele, alerisiwile hi Xikwembu, lexingate: “Uvona lesvaku uyendla hinkwasvu hi kulandza lesvi ukombiweke svona ntshaveni.” 
Kambe hilaha timhaka tiyimeke hakona, Kriste akumile vutirheli lebzitlulaka ngopfu lebza khale hi kusaseka, hikuva ntwananu lowu anga muyimeli wa wona wutlakukile kutlula lowa khale, hikuva lowumpsha wubohiwile hi svitshembiso lesvitlakukeke.
Loko ingi ntwananu wolowo wa kusungula awungavanga ni svihoxo, akungatalaveka wun'wana wa vumbirhi. 
Hikuva Xikwembu xivona kuhoxa ka vanhu va xona, loko xiku:“Masiku mata, kuvula Hosi,lawa ningatayendla ntwananu lowumpsha ni Vaisrayele, hambi vali va ka Yuda.
Wona wungakala wungafani ni lowu niwuyendleke khale ni vatatana va vona,siku leri nivakhomeke hi voko,nivahumesa tikweni ra Gibita.Ntwananu wa mina lowu, vawutshovile,hi kolaho anaha tikarhatelanga vona, kuvula Hosi.
Lowu hi wona ntwananu lowu ningatawuyendla ni Vaisrayele, ndzhaku ka masiku wolawo,kuvula Hosi: Nitanghenisa milawu ya mina miyehleketweni ya vona, niyitsala timbilwini ta vona,kutani nitava Xikwembu xa vona, vona vava vanhu va mina.
Akungahavi na lweyi ajondzisaka muyakelani kumbe makwavu, aku: ‘Tiva Hosi!’Hikuva vanhu hinkwavu vatanitiva, kusukela ka lwentsongo kuyafika ka lwenkulu.
Nitava rivalela kuhomboloka ka vona, svijoho sva vona aningahasvitsundzuki.”
Loko Xikwembu xivulavula hi “ntwananu lowumpsha”, xiteka lowosungula wuva lowungahatirhiki; kutani lesvi svingahatirhiki, lesvihlakalaka, svi le kusuhi ni kunyamalala.
VAHEBERU 9
Svosvi-ke, hambi wuli ntwananu lowu wa kusungula awuli ni milawu ya magandzelela ni Tempele yokwetsima leyi yiyakiweke misaveni.
Hikuva akulungisiwile tabernakele, laha axilawu xorhanga axili ni xitlhoma tivoni, ni meza ni svinkwa svohumesela Xikwembu; akuvitaniwa “Ndhawu yoHlawuleka”. 
Le ndzhaku ka nguvu leyi ya vumbirhi ya xisirhelelo, akuli ni tabernakele leyivuliwaka “Ndhawu yokwetsimisisa ngopfu”. 
Ayili ni alitari ya golidi ni b'aso, ni areka ya ntwananu leyinamekiweke hinkwayu hi golidi; ndzeni ka areka akuli ni nkambana wa golidi wohlayisa mana, ni nhonga ya Aroni leyihlukeke matluka, ni maribze ya ntwananu. 
Henhla ka areka ya ntwananu akuli ni tikerubi letovangama leti andzhuti wa tona awufunengeta ndhawu ya vurivalelo ya svijoho. Kambe hingakala hingahlayi svilo lesvi ha xin'we xin'we.
Kutani loko svilo svakona svilungisiwe hi ndlela leyi, vaprista vanghena masiku hinkwawu ka tabernakele yorhanga ya le handle, vayendla ntirho wa vona wa timhamba.
Kasi ka xilawu xa vumbirhi xa le mpfungwe, kunghena ntsena Muprista lwenkulu, anghena kan'we ntsena hi lembe, na ali ni ngati leyi atihumeselaka timhamba ta yena, ni kuhumesa hikolaho ka svijoho lesvi tiko risviyendleke kungali ha vomu. 
Hi mukhuva lowu, Moya Lowokwetsima wukomba lesvaku ndlela ya kuyanghena xivandleni lexihlawulekeke ayisipfuleka, loko tabernakele ya le handle yaha yimile. 
Lexi i xifananiso ka nguva leyi, lexi xikombisaka lesvaku atinyiko ni timhamba leti tihumesiwaka atisvikotanga kuhlampsa ripfalu ra lweyi atirhaka, 
kambe svotirha ka svakuja, ni sva kunwa, ni mikhuva leyotala ya kutibasisa, ni milawu ya sva miri leyivekiweke, kukondza kufika nkarhi wa kupfuxeta hinkwasvu.
Kambe Kriste atile na ali Muprista lwenkulu wa svilo lesvinene lesvihumeleleke, kutani atirha sva vuprista tabernakeleni leyitlulaka matabernakele man'wana hi vukulu ni kuhetiseka, leyingayakiwangiki hi mavoko, hi lesvaku yingaliki ya laha misaveni. 
Anghenile kan'we ntsena ndhawini yokwetsimisisa svinene ngopfu, kutani angatekanga ngati ya timbuti ni ya marhole kuyagandzela ha yona, kambe agandzelile hi ngati ya yena, akuva ha yona kuva ni kukutsula hilaha kungaheliki. 
Hikuva, lesvi vanhu lavokala vangatenganga vakwetsimisiwaka hi kukuma kubasisiwa mirini wa vona, loko van'watsekiwa hi ngati ya sviphongo, ni ya maduna, kumbe hi nkuma wa thokazi lerihisiweke,
ngati ya Kriste yitava leyitlulisaka ngopfu hi matimba; hikuva Kriste atinyiketile hi yexe, hi Moya lowungaheliki, na angali na xisandzu mahlweni ka Xikwembu, kutani ngati ya yena yibasisa mapfalu ya hina mintirhweni leyifeke, lesvaku hitirhela Xikwembu lexihanyaka.
Hikolaho, hi yena muyimeli wa papela lerimpsha ra ndzhaka, lesvaku lavavitaniweke, vatakota kuyamukela ndzhaka leyingaheliki leyi vatshembisiweke yona; hikuva kuhumelele rifu leri rivakutsulaka minandzweni leyi avali na yona, hansi ka ntwananu loworhanga.
Laha kunga ni ntwananu wa ndzhaka, svifanela kukombisiwa svinene lesvaku mutsali wa wona afile. 
Hikuva ntwananu wa ndzhaka wotirha ntsena loko mufungi wa wona afile, hikuva loko ahahanya, ntwananu awu na matimba. 
Hikolaho, hambi ali ntwananu loworhanga wa ndzhaka, awusungulanga kutirha handle ka ngati: 
Hikuva loko xileriso xin'wana ni xin'wana xa Nawu xitivisiwile hi Moxe ka vanhu hinkwavu, atekile ngati ya marhole ni mati, ateka ni voya ropshuka ni xiphundla xa hisopa, an'watsekela buku ya Nawu hasvona ni vanhu hinkwavu, 
aku: “Leyi i ngati ya ntwananu lowu Xikwembu ximileriseke wona kuwuhlayisa.” 
Hi mukhuva wolowo, an'watsekela hi ngati yakona tabernakele ni svibza hinkwasvu lesvitirhisiwaka kugandzeleni. 
Hikuva hakunene, hansi ka Nawu, hingaku hinkwasvu svibasisiwa hi kucheliwa ngati, kutani handle ka kuhalatiwa ka ngati kuhava kurivaleliwa ka svijoho.
Loko svilitano, asvifanelile lesvaku svilo lesvi svifanaka kunene ni sva le tilweni, svibasisiwa hi ndlela leyi; kambe svilo sva le tilweni hi svoxe, asvifanele kubasisiwa hi timhamba letitlulaka toleto.
Hikuva Kriste anganghenanga xivandleni lexohlawuleka xoyendliwa hi mavoko, lexinga xifaniso ntsena xa leti ta xiviri, kambe anghenile tilweni hikoxe, lesvaku atahumelela svosvi mahlweni ka Xikwembu kuhiyimela. 
Nasvona, anganghenanga kona kutatinyiketa hi kuphindhaphindha ava mhamba, kukota Muprista lwenkulu loko anghena ndhawini leyokwetsima svinene ngopfu lembe rin'wana ni rin'wana, na ali ni ngati leyi yingaliki ya yena ya xiviri. 
Hikuva loko svilitano, Kriste aatava afanela kutwisiwa kuvaviseka hi kuphindhaphindha, kusukela loko misava yitumbulukile. Kasi, hilaha svingahakona, ahumelele kan'we ntsena svihela kolaho, svosvi kungafika minkarhi ya makumu, ayendlela kususa xijoho hi kutinyiketa ka yena ava mhamba. 
Tanihilesvi kuyimisiweke lesvaku vanhu vafa kan'we, kutani ndzhaku ka svona kuta kuyavanyisiwa, 
svafana na Kriste: Anyiketiwile kan'we kurhwala svijoho sva lavotala; hi kolaho, atahumelela ka vumbirhi, kungali kutasusa svijoho, kambe kutaponisa lava vamulanguteleke hi kuhiteka.
VAHEBERU 10
Lesvi Nawu wunga ndzhuti ntsena wa lesvosaseka lesvingatahumelela, ahi ntiyiso wa xiviri wa svilo svakona, xilesvo svingakala svingasvikoti, kuva timhamba tin'we ni leti tihumesiwaka hi kuphindhaphindha malembe hinkwawu, kuyendla lesvaku lavatshinelelaka Xikwembu vava lavahetisekeke. 
Loko Nawu awusvikotile, timhamba ingi tingayimanga kuhumesiwa xana? Hikuva lavagandzelaka Xikwembu, loko ingi vabasisiwile hi kuhetiseka, avatatitwa na vangahali na svijoho! 
Kasi, hi kuhumesa timhamba leti, vanhu avatsundzuxiwa hi ta svijoho sva vona, lembe rin'wana ni rin'wana. 
Hikuva svingakala svingayendleki lesvaku ngati ya maduna ni ya sviphongo yisusa svijoho.
Hikolaho ka svona, loko Kriste atile laha misaveni, ate:“Awunavelanga timhamba ni tinyiko, kambe univumbele miri.
Timhamba letihisiwaka ni timhamba tosusa svijoho, awusvitsakelanga.
Kutani nite: ‘Hi mina lweyi, we Xikwembu, nitile kutayendla kurhandza ka wena,hilaha svingatsaliwa hakona henhla ka mina bukwini ya Nawu.’”
Kusunguleni, ate: “Awunavelanga ni kutsakela timhamba ni tinyiko, kumbe timhamba letihisiwaka ni timhamba letisusaka svijoho.” Avulile svosvo hambi loko svilo lesvi svihumesiwa hi kulandza Nawu. 
Kutani atlhela aku: “Vona, nitile kutayendla kurhandza ka wena.” Hikolaho, Yesu Kriste ahelisa lesvosungula lesvaku atanghenisa sva vumbirhi. 
Kutani, lesvi ayendleke kurhandza loku ka Xikwembu, hina hiyendliwile lavahlawulekeke hi miri wa Yesu Kriste, lowu awunyiketeke kuva mhamba kan'we ntsena sviva svihela kolaho.
Nasvona, Muprista mun'wana ni mun'wana ayima atirha ntirho wa yena masiku hinkwawu, ahumesa hi kuphindhaphindha timhamba tofana, letingakotiki kususa svijoho ni siku ni rin'we.
Kasi Kriste ahumesile kan'we mhamba yin'we yosusa svijoho, kutani atshame vokweni ra xinene ra Xikwembu. 
Kusukela kolaho ayimela lesvaku Xikwembu xiveka valala va yena hansi ka minkondzo yakwe. 
Hikuva, hi kuhumesa mhamba kan'we ntsena, ayendlile lesvaku lavangakwetsimisiwa, vakuma kuhetiseka lokungaheliki.
Moya Lowokwetsima na wona wuveka vumboni bza svona ka hina; hikuva wurhange wuku:
“Lowu hi wona ntwananu,lowu ningatawuyendla na vona,ndzhaku ka masiku wolawo, kuvula Hosi:Nitanghenisa milawu ya mina timbilwini ta vona,niyitsala miyehleketweni ya vona.”
Kutani wuyengeta wuku:“Aningahatsundzuki kambe svijoho sva vona,ni mintirho ya vona leyohomboloka.”
Hikolaho, laha kunga ni kurivalela ka svilo lesvi, timhamba tosusa svijoho atahalaveki.
Kutani-ke, vamakwerhu, lesvi hinga ni kutshemba lokutiyeke kunghena xivandleni xohlawuleka hikolaho ka ngati ya Yesu,
hi ndlela leyimpsha, leyihanyaka, leyi ahipfuleleke yona yihundza hi le xikarhi ka nguvu ya xisirhelelo, wunga miri wa yena, 
na svona, lesvi hinga ni Muprista wa matimba lweyi afumaka yindlo ya Xikwembu, 
ahitshineleleni Xikwembu hi mbilu leyinamarhelaka ntiyiso ni kupfumela lokuhetisekeke; timbilu ta hina leti n'watsekiweke, atibase tihambana ni ripfalu lerobiha, ni miri wa hina wuva lowuhlampsiweke hi mati lawa yotenga. 
Ahikhomeni svitiya kulanguteleni loku hikutwalisaka, na hingakanakani, hikuva lweyi ahitshembiseke watshembeka. 
Ahilaveni tindlela topfuxana, hikombana rirhandzu ni mintirho leyinene. 
Hingatshukeni hitshika kuhlengeletana, kufana ni lesvi van'wana vatoloveleke kuyendla svona, kambe hi khongotelana, ngopfu ngopfu lesvi mivonaka lesvaku siku ra Hosi riya ritshunela.
Loko hiya mahlweni hijoha ha vomu ndzhaku ka loko hinyikiwile kutiva ntiyiso, akahali na mhamba yin'wana yosusa svijoho, 
kambe kuyo sala ntsena kulangutela lokuchavisaka ka kuyavanyisiwa, ni vukarhi lebzipfurhaka lebzingatahelisa valala va Xikwembu. 
Munhu lweyi atlulaka Nawu wa Moxe adlayiwa na angatsetseleliwanga, loko vumboni bza vanhu vambirhi kumbe vanharhu bzihumesiwile. 
Kutani-ke, miyehleketa yini hi munhu lweyi akandziyeleke milengeni ya N'wana wa Xikwembu, lweyi anyamiseke ngati ya ntwananu leyi angakwetsimisiwa ha yona, atlhela arhuketela Moya wa timpsalu, xana? Xana munhu lweyi atabiwa hi nhonga leyovavisa kufika kwihi ke? 
Hikuva hamutiva lweyi anga te: “Kurihisa i ka mina, hi mina ningataba vajohi.” Atlhela aku: “Hosi yitayavanyisa tiko ra yona.” 
I mhaka leyichavisaka kuwela mavokweni ya Xikwembu lexihanyaka.
Yanakanyani masiku lawa mahundzeke, kaku loko mivoningiwile, mingatiyisela kulweni lokukulu ni le kuvavisekeni. 
Nkarhi wun'wana amiyimisiwa mahlweni ka vanhu mirhuketeliwa ni kuxanisiwa; nkarhi wun'wana amiyima ni lava avaxanisiwa hi ndlela yoleyo. 
Mikombile timpsalu ka lava vapfaleliweke jele; nasvona misvitekile hi moya wa kutsaka loko svilo sva n'wina sviphangiwa, hikuva amitiva lesvaku mi ni rifuwo leritlulaka svosvo, leringatava kona hilaha kungaheliki. 
Hikolaho, mingaheleni mbilu, hikuva kutiyisela ku ni hakelo leyikulu. 
Svafanela lesvaku mitiyisela, akuva mitakota kuyendla kurhandza ka Xikwembu, mitayamukela lesvi xingamitshembisa svona. 
Hikuva, hilaha Matsalwa mavulaka hakona,“kahasale nkarhinyana ntsena, kutani lweyi ataka atafika,angakala angahlweli.
Kambe mululami wa mina,atahanya hi kupfumela,kutani loko atlhelela ndzhaku,moya wa mina awungamutsakeli.”
Kutani hina ahi va ntlawa wa lavatlhelelaka ndzhaku vayakuloveni, kambe hi va ntlawa wa lavanga ni kupfumela, lesvaku hihlayisa mimoya ya hina.
VAHEBERU 11
Kutani-ke, kupfumela i kutshemba lokutiyeke henhla ka svilo lesvilanguteliwaka, ni kukholwa svinene hi tlhelo ra svilo lesvingavoniwiki. 
Hikuva hakona, vanhu va khale vakumile vumboni bzinene.
Hi kupfumela, hitwisisa lesvaku tilo ni misava svitumbuluxiwile hi rito ra Xikwembu, hi lesvaku lesvivoniwaka sviyendliwile svihuma ka lesvingavoniwiki.
Hi kupfumela, Abele ahumesele Xikwembu timhamba letiyamukelekeke kutlula ta Kayini, kutani hikolaho ka svona akumile vumboni bzinene avuliwa lweyi alulameke, Xikwembu na xili karhi xitiyisa svosvo hi kuyamukela tinyiko ta yena. Afile, kambe hi mhaka ya kupfumela ka yena, wahavulavula.
Hi kupfumela, Enoki atlakuliwile aya henhla, lesvaku atakala angavoni rifu; kutani angahavoniwanga, hikuva Xikwembu aximutekile. Aali ni kupfumela, hikuva loko angasitlakuliwa aya henhla, akumile vumboni bza lesvaku “aatsakisile Xikwembu”, 
kutani handle ka kupfumela asvikoteki kutsakisa Xikwembu. Mani na mani lweyi alavaka kutshinelela Xikwembu afanele kupfumela lesvaku xiko na, ni lesvaku xihakela lava vaxilavaka.
Hi kupfumela, Nowa ayingisile svinene loko Xikwembu ximutivisa lesvi asvingasivoneka; kutani ayaka ngalawa kutaponisa va njangu wa yena; hi kuyendla svosvo, ayavanyisile misava, ava ayamukela kululama loku kunyikiwaka hi mhaka ya kupfumela.
Hi kupfumela, Abrahamu, siku leri avitaniweke ha rona kurhurha aya tikweni leri Xikwembu aximutshembisile rona, ayingisile, arhurha hambilesvi aangakutivi lomu ayakakona. 
Hi kupfumela, atshamile tikweni leri atshembisiweke rona afana ni muluveli tikweni ra van'wana, ahanya matendeni na ali na Izaki na Yakobe, vajandzhaka va xitshembiso xin'we ni xa yena. 
Mhaka hi lesvaku aalangutela doropa leringa ni masungulu lamanene, leri muyaki ni muyendli wa rona xinga Xikwembu.
Hi kupfumela, Sara hi xiviri asvikotile kuxurha nyimba hambilesvi aali mhika, na ahundzeliwile hi nkarhi, hikuva ativile lesvaku lweyi amutshembiseke watshembeka. 
Hikolaho, ka munhu mun'we lweyi asvofana ni loko afile, kuhumile vatukulu lavotala vafanaka ni tinyeleti ta tilo ni misava ya ribuwa ra lwandle.
Vanhu lava hinkwavu vafele kupfumeleni, na vangakumanga lesvi avatshembisiwile svona, kambe vasvivonile ni kusvitsakela hi le kule, na vali karhi vativula valuveli ni vayendzi misaveni. 
Vanhu lava vavulavulisaka lesvi, vakombisa svinene lesvaku valava tiko leringa ra vona. 
Loko ingi vatsundzukile tiko leriya vahumeke ka rona, avatava vakumile nkarhi wa kutlhelela ka rona. 
Kambe, hilaha svinga hakona, vanavela tiko lerinene kutlula leriya, anga lesvaku ra le tilweni; hi kolaho Xikwembu axi na tingana hi vona, ni loko vaxivula Xikwembu xa vona, hikuva xivalungiselile doropa.
Hi kupfumela, Abrahamu, siku leri aringiweke ha rona, anyiketile Izaki alitarini. Abrahamu aanyikiwile svitshembiso, kambe atiya ahumesa mhamba hi n'wana wa yena yelweyi wa mun'we; 
kasi Xikwembu axite ka yena: “Vatukulu va wena vatahuma ka Izaki.” 
Ayehleketile lesvaku Xikwembu xasvikota ni kupfuxa vanhu kufeni; hi kolaho, loko hivulavula tani hi xikombiso atlhele ayamukela Izaki ingi ohuma hi le kufeni. 
Hi kupfumela, Izaki akatekisile Yakobe na Esawu mayelanu ni lesvi asvahatahumelela mahlweni.
Hi kupfumela, Yakobe, loko ali karhi afa, akatekisile mun'wana ni mun'wana wa vana va Yosefa, akhongela na atiseketelile henhla ka nhonga ya yena.
Hi kupfumela, Yosefa, kuheteleleni ka vutomi bza yena, avulile ta kuhuma ka Vaisrayele tikweni ra Gibita, kutani alerisa lesvi vafanelaka kuyendla svona hi marhambu ya yena.
Hi kupfumela, loko Moxe apsaliwile, vapsali va yena vamutumbetile nkarhi woringana tihweti tinharhu, hi kuvona kusaseka ka n'wana, kutani avachavanga svileriso sva hosi.
Hi kupfumela, Moxe, loko akulile, ayalile kuvuliwa n'wana wa n'wana waxisati wa Faro. 
Matshan'wini ya svosvo, atihlawulele kuxaniseka svin'we ni vanhu va Xikwembu, handle ka kutitsakisa nkarhinyana hi kuhanya kujoheni. 
Ayehleketile lesvaku kurhuketeliwa hikolaho ka Mesiya i rifuwo leritlulaka vukosi hinkwabzu bza Gibita, hikuva aalangutela hakelo leyi yahataka.
Hi kupfumela, Moxe asukile tikweni ra Gibita na angachavi vukarhi bza hosi, hikuva atiyiselile ingi hi loko ali karhi avona lweyi angavoniwiki. 
Hi kupfumela, alungisile Paska, an'watsekela asvipfalu hi ngati lesvaku Mudlayi wa mativula angakhumbi mativula ya Vaisrayele.
Hi kupfumela, Vaisrayele vatsemakanyile Lwandle Ropshuka kufana ni laha kuwomeke. Kambe loko Vagibita varingetile kuyendla svosvo, vamintiwile hi mati.
Hi kupfumela, rithangu ra doropa ra Yeriko rihirimuxiwile, ndzhaku ka loko rirhendzeliwile hi masiku ya ntlhanu ni mambirhi. 
Hi kupfumela, Rahabi lweyi wa nghwavana angalovanga ni lava vangayala kuyingisa, hikuva ayamukelile vahloli hi malwandla.
Kutani ningahavula yini svin'wana? Hikuva nkarhi wunganihelela loko ningamibzela hi ta Gidiyoni, na Baraka, na Samisoni, na Jefta, ni ta Davhida na Samuwele, ni ta vaprofeta. 
Vanhu lava, hi mhaka ya kupfumela, vahlulile matiko; vayavanyisile hi kululama, vakumile lesvi avatshembisiwile svona; vapfalile milomo ya tinghonyama. 
Vatimile ndzilo wa matimba makulu, vapona kutlhaviwa hi matlhari, vakuma matimba na vali lavatsaneke, vahundzuka tinghwazi ta matimba kulweni, vabalekisa tinyimpi ta valala. 
Vavasati vatlhele vayamukela vafi va vona lavapfuxiweke kufeni.Van'wana vaxanisiwile ngopfu mirini, kambe vayala kutshunxiwa, lesvaku vatapfukela vuton'wini lebzinene.
Van'wana vaxanisiwile ni kutseketseliwa ni kubiwa, hambi kuli kubohiwa hi machini, vanghenisiwa jele. 
Vakhandliwe hi maribze, vasahiwa hi le xikarhi, vadlayiwile hi matlhari vafambafamba hinkwaku na vayambele svikhumba sva tinyempfu ni sva timbuti, vasvelile, vali maxangwini, vatwisiwa kuvaviseka, 
vona lava misava ayingavafanelanga! Vatsendzelekile mananga ni le tintshaveni, ni le timhakweni, ni le makheleni ya laha misaveni. 
Kutani vanhu lava hinkwavu, hambi loko kupfumela ka vona kutikombile svinene, avakumanga lesvi avatshembisiwile svona. 
Hikuva Xikwembu axili ni makungu man'wana lamanene hi tlhelo ra hina, lesvaku vangayendliwi lavahetisekeke loko hina hingali kona.
VAHEBERU 12
Hikolaho, lesvi hirhendzeliweke hi refu lerikulu ra timboni, na hina ahitshikeni hinkwasvu lesvi svihisivelaka, ni vujoho lebzihantlaka kuhinamarhela, hitsutsuma na hili ni kutiyisela kutsutsumeni ka mpfhuka lowu hi vekeliweke wona. 
Ahilanguteni Yesu, musunguli ni muhetisisi wa kupfumela ka hina, lweyi angachavangiki kurhwala xihambanu, angavuli nchumu hi tingana takona, hikolaho ka kutsaka loku kuvekiweke mahlweni ka yena; kutani svosvi atshamile vokweni ra xinene xiluvelweni xa Xikwembu.
Yanakanyani yena lweyi angatiyisela hi ndlela leyotano, loko vajohi valwa na yena, lesvaku mingakarhali kumbe kuhela mbilu. 
Akulweni ka n'wina ni vujoho, amisilwa mikondza mihalata ngati. 
Nasvona, mirivale marito ya kukhongotela, lawa ha wona mivuliwaka vana, lawa mange:“N'wananga, ungateki kulayiwa hi Hosi ukuyendla mhaka leyitsongo,nasvona ungaheli mbilu loko utshinyiwa hi yona.
Hikuva Hosi yilaya lweyi yimurhandzaka,yiba n'wana mun'wana ni mun'wana lweyi yimuyamukelaka.”
Mifanela kutiyisela kulayiweni; Xikwembu ximilanguta kufana ni vana; hikuva hi wihi n'wana lweyi angalayiwiki hi tatana wa yena xana? 
Loko mitshikiwa mingalayiwi, hi kulaya loku van'wana hinkwavu valayiweke hakona, svivula lesvaku mi vana vopsaliwa handle, amivana va laha kaya. 
Handle ka svona, hivile ni vatatana va nyama lava avahilaya, kutani hivaxiximile. Xana ahinge titsongahati ngopfu kutlula svosvo ka Tatana wa hina moyeni, lesvaku hihanya xana? 
Vatatana va hina vahilayile hi nkarhinyana, hi kurhandza ka vona, kambe yona Hosi yihilayela kuhipfuna, lesvaku hihlengela vukwetsimi bza yona. 
Hikuva kulaya hinkwaku, kuvoneka na kuvavisa hi nkarhinyana wolowo, lokungatsakisiki, kambe ndzhaku, kuveka mihandzu ya kurhula ya vutomi lebzolulama, ka lava vajondzisiweke hi kona.
Hikolaho, tiyisani mavoko ya n'wina lawa maheleke matimba, ni matsolo ya n'wina lawa mangundlangundlaka. 
Mifanela kululamisela milenge ya n'wina tindlela letolulama, lesvaku xirho lexilimaleke xingasuleki, kambe xihanyisiwa.
Ringetani hi matimba kuhanya hi kurhula ni vanhu hinkwavu, miringeta ni kukwetsima, hikuva handle ka kukwetsima aku na munhu ni mun'we lweyi angatavona Hosi. 
Mitivonela ka lesvaku kungavi ni mun'we lweyi atsandzekaka kukuma minkateko ya Hosi; tivoneleni xikarhi ka n'wina kungatshuki kumila “rimintsu ra kubava” lerivangaka kukarhateka, ni kunyamisa lavotala. 
Kungavi ni mun'we lweyi ahundzukaka muwosvi kumbe lweyi angaliki na mhaka ni vukhongeli, kufana na Esawu lweyi anga xavisa timfanelo ta vumativula bza yena hi mhaka ya mpandzwanyana wa svakuja. 
Masvitiva lesvaku, ndzhaku ka svona, loko anavelile kukuma minkateko, ayaliwile hikuva angakumanga ndlela yohundzuluxa lesvi aasviyendlile, hambi loko asvilavile hi minhloti.
Amitshinelelanga ntshava leyikhumbekaka, leyipfurhaka ndzilo, ni munyama, ni hunguva, ni xidzedze, kukota Vaisrayele. 
Amitwanga mpfumawulu wa nanga, ni huwa ya marito: Lava vangatwa marito yakona vakombelile hi matimba lesvaku kungahayengeti kuvuliwa marito man'wana ka vona, 
hikuva avangakoti kurhwala xileriso lexi avanyikiwile xona, lexinge: “Hambi loko xova xifuyu, loko xokhumba ntshava, xitakhandliwa hi maribze.”
Hakunene lesvi vasvivoneke, asvichavisa ngopfu, kukondza Moxe aku: “Narhurhumela hi kuchava.”
Kambe n'wina, mitshinelele ntshava ya Siyoni ni doropa ra Xikwembu lexihanyaka, Yerusalema wa le tilweni, ni le ka tintsumi letingakontekiki hi kutala. Mitile nkhubzini wa kutsaka, 
ni le nhlengeletanweni ya vanhu va mativula lava mavito ya vona matsaliweke tilweni, ni le ka Muyavanyisi lweyi anga Xikwembu xa vanhu hinkwavu, ni le ka mimoya ya vanhu lavolulama lavanyikiweke kuhetiseka; 
mitile ka Yesu, muyimeli wa ntwananu lowumpsha, ni le ngatini leyin'watsekiweke, leyivulavulaka lesvikulu kutlula ngati ya Abele.
Tivoneleni lesvaku mingayaleli lweyi avulavulaka. Lava vayaleke kuyingisa mutsundzuxi wa vona laha misaveni, avaponanga. Hikolaho, xana hina hingaponisa kuyini, loko hiyala kuyingisa lweyi ahitsundzuxaka na ali matilweni xana? 
Nkarhini wolowo rito ra yena ritsekatsekisile misava, kambe svosvi atshembisile aku: “Nahatatsekatsekisa, kungali misava ntsena, kambe na rona tilo.”
Marito lawa mange: “Nahatatsekatsekisa”, mavula lesvaku svilo lesvivumbiweke, svitatsekatsekisiwa ni kususiwa, lesvaku lesvingatsekatsekiki svitasala.
Hikolaho, ahikhenseni, lesvi hikumeke mfumu lowungatsekatsekiki, kutani hi mukhuva lowu, ahigandzeleni Xikwembu hi ndlela leyiyamukelekaka, hi kutitsongahata ni hi xichavu. 
Hikuva Xikwembu xa hina i ndzilo lowuhelisaka.
VAHEBERU 13
Yanani mahlweni mirhandzana kukota vamakwavu. 
Mingarivaleni kuyamukela vapfumba, hikuva hi kuyendla svosvo van'wana vayamukelile tintsumi na vangasvitivi. 
Yanakanyani lavanga majele, kufana ni loko ingi na n'wina mi le jele na vona; kutani ni lava vaxanisiwaka, mifanele kutitwa na mili na vona, hikuva na n'wina mi ni miri.
Muchado akuve lowu xiximiwaka hi vanhu hinkwavu, mubedo wa vatekani wunganyamisiwi, hikuva Xikwembu xitayavanyisa tinghwavana ni vawosvi. 
Mingafumiweni hi male kuhanyeni ka n'wina kambe tsakani hi lesvi minga na svona, hikuva Xikwembu xite: “Ningakala ningakutshiki, kumbe kukucukumeta, ni siku ni rin'we.” 
Hikolaho hingavula nahitiyile, hiku:“Hosi i mupfuni wa mina,aningachavi nchumu; munhu anganiyendla yini xana?”
Yanakanyani vafambisi va n'wina, lavangamijondzisa rito ra Xikwembu; yehleketani vutomi bza vona ni makumu ya bzona, milandza ntila wa kupfumela ka vona. 
Yesu Kriste wahali yena tolo ni namuntlha ni hilaha kungaheliki. 
Mingakanganyisiweni hi tijondzo ta tinxakaxaka letingatwisisekiki. Svilulamile loko mbilu yitiyisiwa hi timpsalu ta Xikwembu, kungali hi milawu hi tlhelo ra svakuja, lesvingapfuniki nchumu ka lava vasvilandzelelaka.
Hi ni alitari leyi vaprista lavatirhaka ka tabernakele vangaliki na mfanelo ya kuja svakuja svakona. 
Hikuva ngati ya svifuyu leyitisiwaka ndhawini leyokwetsimisisa hi Muprista lwenkulu kutakhongelela svijoho, anyama ya svona yihiseliwa handle ka vugovelo. 
Hi mukhuva wolowo, na yena Yesu atwisiwe kuvaviseka na ali handle ka nyangwa ya doropa, lesvaku atabasisa vanhu vakwetsimisiwa hi ngati ya yena ya xiviri. 
Hikolaho, ahihumeni hiya le ka yena handle ka vugovelo, nahirhwele kurhuketeliwa ka yena. 
Hikuva laha misaveni, ahi na doropa leritiyeke, kambe hilava doropa leri rahataka. 
Loko svilitano, ahihumeseni timhamba masiku hinkwawu ha yena Yesu, hidzunisa Xikwembu ha tona, na hili karhi hikhensa vito ra xona hi marito lawa mahumaka milon'weni ya hina. 
Mingarivaleni kuyendla lesvinene ni kupambulelana lesvi minga na svona, hikuva timhamba leti hi tona letitsakisaka Xikwembu.
Yingisani varhangeli va n'wina, mititsongahata ka vona, hikuva vahitekela mimoya ya n'wina, kufana ni vanhu lavangatavutisiwa henhla ka yona. Mivona lesvaku valandza ntirho wa vona hi kutsaka, vangawuyendli hi kuvilela, hikuva loko vavilela, asvingamipfuni nchumu n'wina.
Hikhongeleleni, hikuva hitshemba svinene lesvaku hi ni ripfalu leritengeke, na hili karhi hinavela kuyendla lesvilulameke minkarhi hinkwayu. 
Nimikhongotela kuyendlisa svosvo, hi mbilu hinkwayu ya n'wina, minikhongelela lesvaku nitakota kuhantla ni vuyiseliwa ka n'wina.
Svosvi-ke, Xikwembu xa kurhula lexipfuxeke Hosi ya hina Yesu xikarhi ka vafi, yena lweyi anga Murisi Lwenkulu wa tinyempfu, lweyi angafunga ntwananu lowungaheliki hi ngati ya yena, 
ingi xingamilongisa hinkwasvu lesvinene lesvingatamipfuna kuyendla kurhandza ka xona, na xili karhi xitirha ka hina lesvi xisvitsakelaka, ha Yesu Kriste. Ka xona akuve kudzuneka hi masiku ni masiku. Amen!
N'wina vamakwerhu, na mikhongotela svinene, yamukelani marito ya mina, hambilesvi nimitsalelaka apapela rokoma.
Mifanela kutwisisa lesvaku Timotewu makwerhu ahumesiwile jele; loko ahantla afika, nitatamivona na nili na yena.
Rungulani varhangeli va n'wina hinkwavu ni vahlawuliwa va Xikwembu hinkwavu. Lava vahumaka tikweni ra Italiya vamirungula.
Timpsalu ta Xikwembu ative na n'wina hinkwenu.
YAKOBE 1
Mina Yakobe, nandza wa Xikwembu ni wa Hosi Yesu Kriste, nitsalela khume ra tinxaka ni timbirhi, vanga vakriste lavahangalakeke matikweni hinkwawu, nili: Xeweni!
Vamakwerhu, loko mihlangana ni miringo ya tinxakaxaka, yitekeni na yili mhaka ya kutsakisa svinene, 
hikuva masvitiva lesvaku loko kupfumela ka n'wina kutiya kuringiweni, svipsala kutiyisela. 
Kambe kutiyisela ka n'wina kufanele kutirha ntirho lowuhetisekeke, lesvaku miva lavohetiseka ni kululama hi matlhelo hinkwawu, mingapfumali nchumu.
Loko mun'we wa n'wina apfumala vutlhari, aakombele ka Xikwembu, lexinyikaka vanhu hinkwavu hi timpsalu, kungali ni kuvilela, kutani atanyikiwa bzona. 
Ntsena, aakombele hi kupfumela, na angakanakani, hikuva lweyi akanakanaka, afana ni gandlati ra lwandle leribiwaka riyisiwa hala ni hala hi mheho. 
Munhu lweyi wotanu angatshuki ayehleketa lesvaku atanyikiwa nchumu hi Xikwembu,
hikuva i munhu wa miyehleketo yimbirhi, lweyi akanakanaka tindleleni ta yena hinkwatu.
Makwerhu lweyi anga vusiwaneni, afanela kutsaka loko atlakusiwa; 
na yena mufuwi, afanela kutsaka loko atsongahatiwa, hikuva kufana ni xiluva xa nhova, xitahundza. 
Jambu rihuma na rili ni kuhisa ka rona, rivunisa bzanyi; sviluva sviwela hansi, ni kusaseka ka svona kawonheka. Hi mukhuva wolowo, mufuwi na yena atavuna ahelisiwa, na ali karhi alandzelela svilo sva yena.
Kukatekile munhu lweyi atiyiselaka kuringiweni, hikuva loko ahlulile miringo, atanyikiwa hari ya vutomi leyi Xikwembu xiyitshembiseke lava vaxirhandzaka. 
Kungavi ni munhu lweyi, loko aringiwa, ango: “Niringiwa hi Xikwembu.” hikuva Xikwembu xingakala xingaringiwi hi lesvobiha; na svona, xona hi xoxe, axiringi munhu ni mun'we.
Kambe munhu mun'wana ni mun'wana waringiwa loko akokiwa ni kuphasiwa hi kunavela ka yena n'winyi. 
Kutani loko kunavela kukolwile, kupsala xijoho; xijoho xona, loko xihetisekile, xipsala rifu.
Mingatshukeni mitikanganyisa, vamakwerhu lavarhandzekaka. 
Nyiko yin'wana ni yin'wana leyosaseka ni minkateko hinkwayu leyihetisekeke svita hi le henhla, svixika hi le ka Muvumbi wa lesvivoningaka, lweyi kungahava kucincacinca ka yena, kumbe kufularhela munhu asala xinyameni. 
Hi kurhandza ka yena, ahivelekile hi rito ra ntiyiso, lesvaku hiva lavavuliwaka mativula ya svivumbiwa sva yena.
Vamakwerhu lavarhandzekaka, Tivani lesvi: Munhu mun'wana ni mun'wana aahantlise kutwa, ahlwela kuvulavula, ahlwela kukariha. 
Hikuva mahlundzu ya munhu amahumesi kululama ka Xikwembu. \
Hikolaho, susani chaka hinkwaru ni vubihi hinkwabzu lebzihantlaka kumila, kutani miyamukela hi kutitsongahata rito leribzaliwaka timbilwini ta n'wina, lerikotaka kumiponisa.
Miva vayendli va rito, mingavi vatwi ntsena lava vatikanganyisaka. 
Hikuva loko munhu ali mutwi wa rito, angali muyendli, afana ni munhu lweyi alangutaka nghohe ya yena ya ntumbuluku ka xib'uku; 
hikuva wa tinyanga ava asuka afamba, kambe ahantla arivala lesvi ativoneke na ali xisvona. 
Kambe lweyi akambisisaka Nawu lowuhetisekeke wa kutshunxeka, atiyisela ka wona na angali mutwi lweyi arivalaka, kambe ali muyendli lweyi atirhaka, atakateka ka lesvi asviyendlaka.
Loko munhu ayanakanya lesvaku a ni vukhongeli, kambe angafumi ririmi ra yena, munhu lweyi watikanganyisa, vukhongeli bza yena abzipfuni nchumu. 
Vukhongeli lebzitengeke, lebzingasolekiki mahlweni ka Xikwembu Tatana, hi lebzi: Kuyendzela lavafeliweke hi vapsele, ni kuyendzela vafelakazi maxangwini ya vona, ni kutikhoma ka vuherheki bza misava leyi.
YAKOBE 2
Vamakwerhu, lesvi minga ni kupfumela ka Hosi ya hina Yesu Kriste, Hosi ya kukwetsima, mingayeneni hi nghohe. 
Hikuva siku rin'wana, sinagogeni ya n'wina, kunga nghena munhu lweyi anga ni ringi ya golidi ritihweni, lweyi ayambaleke xiyambalu xa risima, kutani kunghena ni lweyi ayambaleke xiyambalu xa chaka; 
kambe n'wina mixixima lweyi angayambala xiyambalu xa risima miku: “Ahikombela lesvaku mitatshama halenu”, kasi ka lweyi anga xisiwana miku: “Yima koseyo”, kumbe: “Tshama hansi laha milengeni ya mina!” 
Hakunene, loko miyendlisa svosvo, miya hi nghohe, mikomba kuhambana xikarhi ka n'wina kutani mihundzuka vayavanyisi lavanga ni miyehleketo leyobiha.
Yingisani, vamakwerhu lavarhandzekaka: Xana Xikwembu axihlawulanga lavanga svisiwana misaveni leyi lesvaku vava lavafuweke hi tlhelo ra kupfumela ke? Xana axivahlawulelanga kuja ndzhaka ya Mfumu lowu xiwutshembiseke lava vaxirhandzaka ke? 
Kambe n'wina michipisa svisiwana! Xana ahi vafuwi lava vamixanisaka ke? Xana ahi vona lava vamirhurhuvulelaka tihubzeni ke? 
Xana ahi vona lavarhuketelaka vito lerohlawuleka leri michuliweke rona ke?
Loko hakunene mihetisa Nawu lowunga wukulu ka hinkwayu, hi kulandza Tsalwa leringe: “Utarhandza munhukuloni kukota loko utirhandza”, miyendla lesvinga svinene. 
Kambe loko miya hi nghohe, majoha, kutani Nawu wumurhwexa nandzu hi lesvi minga vatluli va wona. 
Mhaka hi lesvaku mun'wana ni mun'wana lweyi aringetaka kuhlayisa milawu hinkwayu kambe atsandzeka ka wun'we wa yona ntsena, ayitlulile hinkwayu. 
Hikuva lweyi angate: “Ungatshuki uwosva”, hi yena kambe lweyi angate: “Ungatshuki udlaya.” Loko ungawosvi kambe udlaya, utlula Nawu hinkwawu. 
Hikolaho, kuvulavuleni ka n'wina ni le mintirhweni ya n'wina, tikombeni lesvaku mi lava vangatayavanyisiwa na vali hansi ka Nawu lowunyikaka tshunxeko. 
Hakunene kuyavanyisa kungakala kungatweli vusiwana munhu lweyi angatweliki vusiwana van'wana. Kambe kutwela vusiwana kutahlula sikwini ra kuyavanyisa.
Svipfuna yini, vamakwerhu, loko munhu aku a ni kupfumela, kambe angali na mintirho? Xana kupfumela ka yena kungamuponisa ke? 
Loko vamakwenu, vaxinuna kumbe vaxisati, vasvelile ni kupfumala svakuja sva siku rin'wana ni rin'wana, 
kutani mun'wana wa n'wina aku ka vona: “Fambani hi kurhula, mikufumela, mixurha.”, na angavanyikanga lesvilavekaka sva miri wa vona, xana svingapfuna yini svosvo ke? 
Hikolaho loko kupfumela kuli koxe, kungali na mintirho, kufile.
Kambe munhu angavula aku: “Wena u ni kupfumela; Mina ni ni mintirho.” “Nikombe kupfumela ka wena lokungaliki ni mintirho, kutani mina hi mintirho ya mina nitakukomba kupfumela ka mina!” 
Wena upfumela lesvaku ku ni Xikwembu xin'we ntsena. Uyendla svona. Hambi mali madimoni mapfumela svosvo, na mali karhi marhurhumela. 
Wena xihunguki ndziwena, xana ulava kukombiwa lesvaku kupfumela lokungatikombiki hi mintirho akupfuni nchumu ke? 
Xana Abrahamu tatana wa hina angayendliwanga lweyi alulameke mahlweni ka Xikwembu hi mhaka ya mintirho ke, loko anyiketile Izaki n'wana wa yena alitarini? 
Wasvivona lesvaku kupfumela ka yena akuseketeliwa hi mintirho ya yena, kutani kupfumela kuyendliwile loku kuhetisekeke hi mintirho. 
Nasvona Matsalwa mahetisekile lawa mange: “Abrahamu apfumelile ka Xikwembu, kutani ximuhlayile lweyi alulameke hikolaho ka svona.” Kutani avuliwile nakulobze wa Xikwembu. 
Wasvivona lesvaku munhu ayendliwa lweyi alulameke mahlweni ka Xikwembu hi mhaka ya mintirho, kungali hi kupfumela ntsena.
Hi ndlela yoleyo, xana Rahabe lweyi wa nghwavana, lweyi arhurheleke tinhloli ni kukomba vavanuna volavo ndlela yobaleka ha yona, angayendliwanga lweyi alulameke hi mhaka ya mintirho xana? 
Hikolaho, tani hi lesvi miri lowungahava moya wufeke, kupfumela nakona lokungahava mintirho kufile.
YAKOBE 3
Vamakwerhu, asvifanelanga lesvaku lavotala xikarhi ka n'wina vahundzuka vajondzisi, hikuva masvitiva lesvaku kuyavanyisiwa ka hina vajondzisi, kutatika kutlula kuyavanyisiwa ka vanhu lavan'wana. 
Hina hinkwerhu hi ni svihoxo lesvotala, kambe loko munhu angahoxi kuvulavuleni ka yena, munhu yelweyo ahetisekile, wasvikota kufuma miri wa yena hinkwawu. 
Loko hiveka matomu milon'weni ya mahanchi lesvaku matahiyingisa, hasvikota kukongomisa miri wa wona hinkwawu lomu hikurhandzaka. 
Langutani svitimela sva mati tani hi xikombiso: Hambilesvi svinga svikulu svinene ni kususumetiwa hi mimoya ya matimba, svifambisiwa hi xihendzulo lexitsongo ngopfu, sviya laha mufambisi wa svona alavaka kuya kona. 
Hi mukhuva wolowo, ririmi i xirho lexitsongo, kambe ritidzunisa ngopfu hi lesvikulu.Vonani hilaha xihlahla lexikulu xingahisiwaka hakona hi ndzilo lowutsongo! 
Ririmi na rona i ndzilo, kuhomboloka ka rona kuringana ni tiko hi vukulu. Ri le xikarhi ka svirho sva hina, kutani rinyamisa miri hinkwawu, nasvona ritshivela ndlela hinkwayu ya ntumbuluku; kambe rona ritshiveliwa hi ndzilo wa le Tiheleni. 
Tinxaka hinkwatu ta sviharhi, svinyanyana, svikokovi ni sva le lwandle, svajondzisiwa sviva svifuyiwa hi rixaka ra vanhu. 
Kambe aku na munhu lweyi angakotaka kufuma ririmi; i kubiha loku kungarhuteliki, ritele hi mahlungu lawa madlayaka. 
Ha rona hidzunisa Hosi, lweyi anga Tatana; nasvona ha rona hirhuketela vanhu lavayendliweke hi xifaniso xa Xikwembu. 
Non'weni wun'we kuhuma kudzunisa ni kurhuka. Vamakwerhu, lesvi asvifaneli kuva tano. 
Xana xihlovo xingahumesa mati yonandziha ni lawa yodzuma ke? 
Vamakwerhu, nibzeleni, xana nkuwa wungapsala maolivha, kumbe mvhinya wungapsala makuwa ke? Asviyendleki lesvaku xihlovo xa mati lawa manga ni munyu ngopfu xipfelela mati yonandziha.
Xikarhi ka n'wina i mani lweyi atlhariheke, lweyi anga ni vutivi xana? Aakombise mintirho ya yena hi mahanyela lamanene, lawa manga ni vutlhari ni kutitsongahata. 
Kambe loko timbilu ta n'wina titale hi mavondzo ni moya wotirhandza, mingatshukeni mitikulisa mihembela ntiyiso. 
Vutlhari bzotano ahi bzona bzota hi le henhla, kambe i bza misava, bza vuhari ni bza madimoni. 
Hikuva laha mavondzo ni moya wotirhandza svinga kona, ku ni mpfilumpfilu, ni mayendlela hinkwawu yohomboloka. 
Kambe vutlhari bzota hi le henhla, bzi ni kurhula, ni kuwolova, ni kuyingiseta, bzitele musa ni mihandzu leyinene; kambe ngopfungopfu bzitengile; abziyi hi nghohe, kumbe kukanganyisa. 
Kutani mihandzu ya mahanyela lamalulameke yihuma ka mbewu leyingabzaliwa hi kurhula, hi vanhu lavatirhaka mintirho ya kurhula.
YAKOBE 4
Tinyimpi tivangiwa hi yini, ni kulwa xikarhi ka n'wina kuvangiwa hi yini? Xana asvivangiwi hi kunavela ka n'wina ka kutitsakisa, lokupfuxaka tinyimpi svirhweni sva n'wina, xana? 
Manavela, kambe amikumi nchumu, hi kolaho madlaya. Nasvona, mi ni timbilu, kambe amikoti kusvikuma, hi kolaho malwa, mivanga tinyimpi. Amisvikumi, hikuva amikombeli. 
Nasvona loko mikombela, mahoxa, hikuva mitilavela ntsena svotitsakisa ha svona. 
N'wina vanhu va vuwosvi, xana amisvitivi lesvaku kurhandza sva misava svivula kulwa na Xikwembu xana? Hikolaho, lweyi atinyiketaka kurhandzeni ka sva misava, atiyendla nala wa Xikwembu.
Kumbe, xana miyehleketa lesvaku Tsalwa rivula sva hava, loko riku: “Xikwembu xivavisekela ngopfu moya lowu xiwuyendleke lesvaku wuyaka ka n'wina” xana? 
Hambi svilitano, xihikomba timpsalu letinga tikulu kutlula svosvo, hikuva Tsalwa rili:“Xikwembu xiyalela vatikulisi,kambe xitsetselela lavatitsongahataka.”
Hikolaho, titsongahateni mahlweni ka Xikwembu. Yalelani Diyavulosi, kutani atamibaleka.
Tshinelani kusuhi ni Xikwembu kutani xitatshinela kusuhi na n'wina. Hlambani mandla ya n'wina, n'wina vajohi, mibasisa timbilu ta n'wina, n'wina vanhu va miyehleketo yimbirhi. 
Vavisekani, miba nkosi, mirila. Kuhleka ka n'wina akuhundzuke xirilo, kutsaka ka n'wina akuhundzuke gome. 
Titsongahateni mahlweni ka Hosi, kutani yona yitamitlakusa.
Vamakwerhu, Mingahlevaneni. Lweyi ahlevaka makwavu, kumbe kuyavanyisa makwavu, ahleva ni kuyavanyisa Nawu. Kutani loko munhu ayavanyisa Nawu, angawulandzi, i muyavanyisi. 
Munyiki wa Nawu ni Muyavanyisi i mun'we ntsena, yena lweyi akotaka kuponisa kumbe kulovisa. Kambe, wova mani wena, lesvi uyavanyisaka munhukuloni xana?
Twanani ke, n'wina lava minge: “Namuntlha kumbe mundzuku hitaya doropeni leri ni leriya, hiyaxwa lembe hili karhi hixava ni kuxavisa, hiyendla bindzu kona!” 
Kasi sva mundzuku amisvitivi! Vutomi bza n'wina i ncini ke? Hikuva mi hunguva leyihumelelaka nkarhinyana, kutani yihangalaka. 
Handle ka svotano amifanela kuvula miku: “Loko Hosi yisvirhandza, hitapfuka hiyayendla lesvi kumbe lesviya.” 
Kambe n'wina matidzunisa, hi mhaka ya kutitiva ngopfu. Kutidzunisa hinkwaku loku kotanu kubihile. 
Hikolaho, munhu lweyi ativaka lesvolulama lesvi afanelaka kusviyendla, kambe angasviyendli, i mujohi.
YAKOBE 5
Twanani ke, n'wina lavafuweke: Mifanela kurila mikolola hikolaho ka mahlomulu lawa mangatamihumelela.
Rifuwo ra n'wina ribolile, ni sviyambalu sva n'wina svijiwile hi tinsumba. 
Golidi ni silivhere ya n'wina svikurhile, kutani kukurha ka svona kutaveka vumboni lebzingatalwa na n'wina, nikuja nyama ya n'wina kufana ni ndzilo. Mihlengeletile rifuwo nkarhini lowu masiku ya makumu mafikeke. 
Vonani! Ahakelo ya vatirhi lavatshoveleke masin'wini ya n'wina, leyi mingavakanganyisa, yahuwelela; nasvona svirilo sva vatshoveli svifikile tindleveni ta Hosi ya matimba hinkwawu. 
Misaveni, mihanyile vutomi bzotsakisa na mili karhi mitiphina; kambe minonisile ntsena timbilu ta n'wina, milungisela siku ra kudlayiwa ka n'wina. 
Miyavanyisile ni kudlaya munhu lweyi wolulama, kambe yena angatilwelanga.
Loko svilitano, vamakwerhu, lehisani timbilu, Hosi yikondza yita. Vonani, murimi arindzela mihandzu leyinene ya misava, ayilehisela mbilu yikondza yikuma mpfula yosungula ni leyi yohetelela. 
Na n'wina, lehisani mbilu mitiyisela, hikuva kuta ka Hosi ku kusuhi. 
Vamakwerhu, mingamangalelaneni, lesvaku mitakala mingayavanyisiwi. Vonani, muyavanyisi ayimile nyangweni. 
Loko milava xikombiso xa kulehisa mbilu maxangwini, vamakwerhu, landzani svikombiso sva vaprofeta lavavulavuleke hi vito ra Hosi. 
Langutani, lava hivulaka lesvaku vakatekile, hi lava vatiyiseleke. Mitwile ta kutiyisela ka Yobe, nasvona mivonile lesvi Hosi ayikongomile svona, ni hilaha Hosi yitaleke musa ni timpsalu hakona.
Kambe, henhla ka svona hinkwasvu, vamakwerhu, mingahlambanyeni hi tilo, hambi hi misava, kumbe hi mahlambanyela man'wana ni man'wana. Kambe loko miku: “Ina”, aave “Ina” ni loko miku: “Ahihim”, aave “Ahihim”, lesvaku mingaweli kuyavanyisiweni.
Xana ku ni mun'we ka n'wina lweyi axanisekaka? Aakhongele. Xana ku ni lweyi atsakeke? Aayimbelele tinsimu ta kudzunisa. 
Xana ku ni lweyi avabzaka xikarhi ka n'wina? Aavitane vakulukumba va kereke lesvaku vatamukhongelela, vamutota mafurha hi vito ra Hosi; 
kutani xikhongelo lexiyendliwaka hi kupfumela xitahanyisa muvabzi; Hosi yitamupfuxa, kutani loko ali ni svijoho lesvi asviyendleke, atarivaleliwa svona. 
Hikolaho, tivuleni kujoha ka n'wina mun'we ka mun'wana, mikhongelelana mun'we ka mun'wana lesvaku mitahanya. Xikhongelo xa munhu wolulama xi ni matimba ngopfu, xatirha. 
Eliya aali munhu kufana na hina, aali ni kutwa kofana, kambe akhongelile hi kuhiseka lesvaku mpfula yingani, kutani hi malembe manharhu ni tihweti ta ntlhanu ni yin'we, mpfula ayinanga misaveni. 
Ndzhaku atlhela akhongela kambe, kutani tilo rinisa mpfula, ni misava yihumesa mihandzu ya yona.
Vamakwerhu, loko mun'we ka n'wina ahuma ntiyisweni, kutani mun'wana amuvuyisela ndleleni leyinene, 
tsundzukani lesvi: Mani na mani lweyi avuyiselaka ndleleni mujohi lweyi aalahlekile, ataponisa moya wa munhu lweyo kufeni, kutani atafunengeta svijoho lesvotala.
I PETROSI 1
Mina Petrosi, mupostola wa Yesu Kriste, nitsalela lavarhurhisiweke ni kuhangalasiwa matikweni ya Ponto, na Galatiya, na Kapadokiya, na Aziya, na Bitiniya, 
vanga lavahlawuliweke khale hi vutivi bza Xikwembu Tatana, vahlawulekisiwa hi Moya lesvaku vayingisa Yesu Kriste ni kuxuviwa hi ngati ya yena, nili:Timpsalu ni kurhula asvive na n'wina hi ntalu.
Akukhensiwe Xikwembu, Tatana wa Hosi ya hina Yesu Kriste! Hi timpsalu ta yena letikulu, ahivelekile ra vumbirhi, lesvaku hiva ni kulangutela loku kuhanyaka, hikolaho ka kupfuka ka Yesu Kriste xikarhi ka vafi, 
ni lesvaku hinyikiwa ndzhaka leyingaboliki, leyinganyamisiwangiki, leyingavuniki. Mivekeliwile yona matilweni, 
n'wina lava mipfumeleke, kutani mihlayisiwa hi matimba ya Xikwembu, lesvaku mitakuma kuponisiwa loku kuyimeleke kukombisiwa nkameni wa makumu.
Mhaka leyi yamitsakisa, hambi loko svosvi mahafanela kutwa kuvava nkarhinyana, hikolaho ka miringo ya tinxakaxaka. 
Miringo leyi yiyendla lesvaku kupfumela ka n'wina, loku kutlulaka golidi hi risima, kuvoneka na kutiyile. Golidi, hambilesvi riringetiwaka hi ndzilo, rawonheka; kambe kupfumela ka n'wina, lokutiyeke, kutadzunisiwa, kutwalisiwa, siku leri Yesu Kriste angatahumelela. 
Ni loko mingasimuvona, mamu rhandza; hambi ni svosvi mingamuvoniki, mapfumela ka yena, kutani mitsaka hi kutsaka loku kuhlamalisaka, lokungahlayekiki, 
na mili karhi mikuma mihandzu ya kupfumela ka n'wina, kunga kuponisiwa ka mimoya ya n'wina.
Vaprofeta lavativiseke sva timpsalu leti atifanele kukombiwa n'wina, valavisisile ni kukambisisa ta kuponisiwa loku; 
vakambisisile hi kulava kutiva lesvaku xana Moya wa Kriste lowu avali na wona, awukomba mani kumbe nkama wihi ke, loko wuli karhi wutivisa ta mahlomulu ya Kriste lweyi, ni kudzunisiwa loku akutalandzela ndzhaku. 
Vakombisiwile hi kuhlavuteliwa lesvaku avangatitirheli, kambe avatirhela n'wana, ka svilo lesvi mitivisiweke svona svosvi. Mitivisiwile svilo svakona hi lava vapaluxeke Evhangeli ka n'wina, hi Moya Lowokwetsima lowurhumeliweke hi le tilweni. Svilo svakona, tintsumi na tona tanavela kusvihlometela.
Hikolaho, pfukani miyehleketweni! Tikhomeni! Vekani kutshemba ka n'wina hinkwaku henhla ka timpsalu leti mingatakombiwa tona, siku leri Yesu Kriste angatahumelela. 
Kufana ni vana lavanga ni kuyingisa, mingalandzeni kunavela ka n'wina lokobiha loku amili nakona na mingasitiva nchumu. 
Kambe, lesvi lweyi angamivitana akwetsimeke, kwetsimani na n'wina mahanyeleni hinkwawu ya n'wina. 
Hikuva kutsaliwile lesvi: “Kwetsimani, hikuva mina nikwetsimile.”
Loko mikhongela, mimuhlaya “Tatana”, yena lweyi ayavanyisaka munhu mun'wana ni mun'wana, na angayi hi nghohe kambe hi mintirho ya munhu; hi kolaho, hanyani hi xichavu, nkameni hinkwawu wa kuhanya ka n'wina laha misaveni.
Masvitiva lesvaku miponisiwile ka tindlela letingapfuniki nchumu, leti mitikumeke ka vatatana va n'wina; miponisiwile kungali hi svilo lesviwonhekaka kufana ni silivhere kumbe golidi, 
kambe hi ngati ya risima ya Kriste, leyifanaka ni ya xinyempfana lexingaliki na vulema kumbe xivati. 
Lweyi angativiwa hi Xikwembu, na misava yingasitumbuluka, akombisiwa hikolaho ka n'wina, minkameni leyi ya makumu. 
Hikolaho ka yena, mi ni kutshemba ka Xikwembu, lexi ximipfuxeke xikarhi ka vafi, xinyika kudzuneka, kuyendlela lesvaku kupfumela ka n'wina ni kulangutela ka n'wina sviva ka Xikwembu.
Lesvi mibasiseke mimoya ya n'wina hi kuyingisa ntiyiso ni kurhandza vamakwenu hi rirhandzu ra ntiyiso, rhandzananani svinene hi timbilu ta n'wina hinkwatu. 
Mipsaliwile ra vumbirhi, kungali hi mbewu leyibolaka, kambe hi leyingaboliki, ringa Rito ra Xikwembu lerihanyaka, leritshamaka hi masiku hinkwawu. 
Hikuva,“Nyama hinkwayu yifana ni bzanyi,ni kusaseka ka yona kufana ni xiluva xa nhova.Bzanyi bzavuna,ni xiluva xiwela hansi,
kambe Rito ra Hosi ritshama hilaha kungaheliki.”Rito lero i Evhangeli leyi mijondzisiweke yona.
I PETROSI 2
Hikolaho, tshikani mona hinkwawu, ni vubihi hinkwabzu, ni vukanganyisi, ni mavondzo, ni kulumbeta hinkwaku. 
Kufana ni vatsongwana lava vahakuvelekiwaka, mifanele kunavela ntswamba lowubaseke wa moya, lesvaku ha wona mitakota kukula miya kuponisiweni, 
hikuva minampsile vunene bza Hosi.
Tanani ka yena, hikuva yena i ribze lerihanyaka, lerinyenyiweke hi vanhu, kasi mahlweni ka Xikwembu hi lerihlawuliweke, ra risima. 
Kutani, kufana ni maribze lamahanyaka, na n'wina mifanele kuyakiwa miyendla yindlo ya moya, lesvaku mitava vaprista lavahlawulekeke, mihumesa timhamba ta moya letiyamukelekaka ka Xikwembu ha Yesu Kriste. 
Hikuva ka Matsalwa, ku ni lesvinge:“Vonani, niveka ribzele Siyoni,ribze ra yinhla lerihlawuliweke, ra risima; kutani lweyi apfumelaka ka rona,angakala angakhomiwi hi tingana.”
Hikolaho, ka n'wina mipfumelaka, i ra risima, kambe ka lavangapfumeliki,“Ribze leri vayaki vangarinyenya,hi rona ringayendliwa ribze lerikulu ra yinhla.”
Nasvona,“I ribze leringatakhunguvanyisa vanhu, i ribze leringatavawisa.”Vakhunguvanyisiwa vawa, hikuva vayala kuyingisa Rito, hilaha svingabohiwa hakona khale, lesvaku vatayendla svona.
Kambe n'wina, mi rixaka lerihlawuliweke, mi vaprista va Hosi, mi tiko lerihlawulekeke, vanhu lavanga va Xikwembu hi ntiyiso, lesvaku mitakota kutwalisa mintirho leyosaseka ya lweyi amivitaneke kuhuma munyameni, mitanghena kuvonakaleni ka yena loku kuhlamalisaka. 
Khale amingali tiko, kambe svosvi mi tiko ra Xikwembu; khale amingatsetseleliwi, kambe svosvi mikumile kutsetseleliwa.
Varhandziwa, lesvi minga vatshami ni vayendzi misaveni, namikhongotela hi matimba lesvaku mihambana ni kunavela ka miri, lokulwaka ni mimoya ya n'wina. 
Hanyani hi mukhuva lowolulama xikarhi ka vamatiko, lesvaku loko vatshuka vamilumbeta, vaku mivajohi, vatavona mintirho ya n'wina leyosaseka, vadzunisa Xikwembu, hi siku leri xingatata ha rona.
Hikolaho ka Hosi, titsongahateni ka lavafambisaka tihuvu ta tiko, kufana ni hosi leyikulu ya tiko leyinga henhla ka tin'wana tihosi, 
hambi tili tindhuna letirhumiweke hi yona kukhatisa lavayendlaka lesvobiha ni kudzunisa lavayendlaka lesvolulama. 
Hikuva i kurhandza ka Xikwembu lesvaku, hi kuyendla lesvolulama, mitamiyeta lavangativiki nchumu, hi mhaka ya vuphukuphuku bza vona. 
Hanyani kufana ni vanhu lavatshunxekeke; mingatekeni kutshunxeka ka n'wina yili ndlela yokanganyisa ha yona, yoyendla lesvobiha, kambe hanyani kufana ni vatirhi va Xikwembu. 
Xiximani vanhu hinkwavu. Rhandzani nhlengeletanu ya vamakwenu. Chavani Xikwembu. Xiximani hosi leyikulu ya tiko.
N'wina vatirhi, titsongahateni ka vinyi va n'wina hi xichavu lexilavekaka, kungali ntsena ka lavanga ni timpsalu ni vunene, kambe ni lava vokarhata. 
Hikuva wakhenseka munhu lweyi avekaka Xikwembu mbilwini, kutani atiyisela mahlomulweni na ali karhi atwa kuvaviseka na angawonhanga nchumu. 
Xana loko mibiwa hikolaho ka kujoha ka n'wina, kutani mitiyisela, svi ni kudzunisiwa svosvo ke? Kasi, loko miyendla lesvilulameke, kutani mitiyisela na mili karhi mitwisiwa kuvava hikolaho ka svona, svosvo svakhenseka ka Xikwembu. 
Mivitaneliwe svona, hikuva Kriste na yena atwile kuvaviseka hikolaho ka n'wina, amiboxela ndlela lesvaku mitamulandzelela. 
Angajohanga nchumu, angavulanga svokanganyisa van'wana. 
Loko arhuketeliwa, angatlheliselanga hi kurhuketela; loko vamuxanisa, angahlayanga lesvaku atatirihisela, kambe asvitshikele mavokweni ya lweyi ayavanyisaka hi kululama. 
Yena hi yexe, arhwele svijoho sva hina mirini wa yena le xihambanwini, lesvaku na hina hifa hi tlhelo ra kujoha, hihanyela kululama. Miholisiwile hi svilondza sva yena. 
Khale, amipepetseka kufana ni tinyempfu, kambe svosvi mivuyile ka bixopo ni mulanguteli wa mimoya ya n'wina.
I PETROSI 3
Hi svosvo, n'wina vavasati lavatekiweke: Titsongahateni ka vanuna va n'wina, lesvaku van'wana vakokiwa hi mahanyela ya n'wina vasati va vona, hambi loko vangayingisi Rito avangabzeliwi hi munhu, 
hikuva vatavona xichavu xa n'wina ni kutenga ka n'wina. 
Xa n'wina, kungavi kutibombisa hi sva le handle, hi misisi leyisasekisiweke, ni kutisasekisa hi svilo sva golidi, ni kuyambala tinguvu ta risima. 
Kutibombisa ka n'wina, akuve ka vumunhu bza n'wina lebzinga xihundleni xa mbilu; akuve ka moya lowungawonhekiki wa kunabzala ni kurhula, lowunga ni risima lerikulu mahlweni ka Xikwembu. 
Khale, vavasati lavohlawuleka lava avatshembile Xikwembu, avatolovela kutibombisa hi mukhuva lowu, kutani avatitsongahata ka vanuna va vona. 
Svivile tano na Sara, lweyi ayingiseke Abrahamu, amuvula “hosi yanga”. Kutani svosvi, mi vana va yena loko miyendla lesvolulama, na mingachavisiwi ha nchumu.
Hi ndlela yoleyo, na n'wina vavanuna, hanyisanani ni vasati va n'wina hi kutwisisana, hikuva vafana ni svibza lesvingatiyangiki, nasvona mivaxixima, hikuva vataja ndzhaka ya timpsalu ni vutomi svin'we na n'wina. Vaxiximeni lesvaku mikhongelo ya n'wina yitakala yingasiveliwi.
Kuheteleleni: N'wina hinkwenu mifanele kuva ni moya wun'we, mitwelana vusiwana, miva ni rirhandzu ka vamakwenu, miva ni mbilu ya vumunhu ni miyehleketo ya kutitsongahata. 
Mingatlheliseleni vubihi hi vubihi, kumbe kurhuka hi kurhuka, kambe matshan'wini ya svosvo, katekisani, hikuva hi lesvi mingavitaneliwa kuyendla svona, lesvaku mitakuma nkateko na n'wina.
Hikuva, hilaha Matsalwa mahlayaka hakona,“Lweyi anavelaka kuhanya vutomi lebzitsakisaka,ni kuvona masiku lamanene,aafume ririmi ra yena richava sva kubiha,ni nomo wa yena wungavulavulimavunhwa;
aatshike lesvohomboloka ayendla sva kululama;aalave kurhula atiyisela ndleleni yakona.
Hikuva mahlo ya Hosi matsakela lavolulama, ni tindleve ta yona tipfulekele svikhongelo sva vona, kambe Hosi yifularhela lavayendlaka sva kubiha.”
Hi svosvo ke, xana i mani lweyi angamiyendlaka lesvobiha, loko n'wina mihisekela kuyendla lesvilulameke ke? 
Kambe ni loko mixanisiwa hikolaho ka lesvolulama, mikatekile; mingachaveni vanhu, nasvona mingakarhatekeni. 
Timbilwini ta n'wina, kombisani xichavu ka Kriste, lesvi anga Hosi; masiku hinkwawu tilungiseleni kutihlamulela ka mun'wana ni mun'wana lweyi amivutisisaka henhla ka kulangutela loku minga nakona, 
kambe misviyendla hi moya wa kutenga. Nasvona, mitshama na mili ni ripfalu leribaseke, lesvaku loko mihembeliwa, lavasandzaka mahanyela ya n'wina layolulama ka kriste, vatakhomiwa hi tingana. 
Hikuva svayampsa kutwa kuvaviseka hi mhaka ya kuyendla lesvolulama, loko svosvo svili lesvi Xikwembu xisvirhandzaka, kutlula kutwa kuvaviseka hi mhaka ya kuyendla lesvingalulamangiki.
Kriste na yena afele svijoho kan'we, afela n'wina; yena munhu lowolulama afele lavangalulamangiki, lesvaku atamifikisa ka Xikwembu; adlayiwile hi tlhelo ra miri, kambe ayendliwile lweyi ahanyaka hi tlhelo ra moya. 
Hi moya, ayile ayatwalisa rito ka mimoya leyinga jele, 
leyi kusunguleni yikalaka yingayingisanga Xikwembu loko xilehisa mbilu xiyima xingayendli nchumu, nkameni lowu Nowa angayaka ha wona ngalawa. Ngalaweni leyi kunghenile vangali vangani, hi lesvaku vanhu va ntlhanu ni vanharhu, lavaponisiweke ha yona matini. 
Ntsakamiso wuyelana ni mhaka leyi; svosvi wa miponisa, kungali hi kususa nsila mirini, kambe hi kuyendla lesvaku mikombela ripfalu leribaseke ka Xikwembu. Ntsakamiso wa miponisa hi mhaka ya kupfuka ka Yesu Kriste kufeni, 
yena lweyi ayeke tilweni, kutani svosvi anga vokweni ra xinene ra Xikwembu, na tintsumi ni vafumi ni lesvi sva matimba svili hansi ka yena.
I PETROSI 4
Hikolaho, lesvi Kriste atweke kuvava nyameni, na n'wina hlomani matlhari ni miyanakanyu yofana ni ya yena, hikuva mun'wana ni mun'wana lweyi angatwa kuvava nyameni, atshikile kujoha. 
Kutani nkameni wa n'wina lowusaleke wa kuhanya laha misaveni, mingahafambisiweni hi kunavela kutitsakisa, kukota vanhu van'wana, kambe mifambisiwa hi lesvi Xikwembu xirhandzaka svona. 
Tshikani kuyendla lesvitsakeliwaka hi vamatiko, hikuva sviringene loko misviyendlile minkameni leyihundzeke. Khale amihanya hi kuyendla sva kubiha, hi kunavela kutitsakisa, hi kudakwa, ni makolo, ni kuhanya mabzaleni, ni kugandzela svikwembu sva hava lesvingalavekiki. 
Vahlamala loko vamivona svosvi na mingahafambi na vona, kuwonhekeni loku kutlulisaka mpimo, kutani vamisandza. 
Kambe vanhu lava vatatihlamulela mahlweni ka lweyi atilungiseleke kuyavanyisa lavahanyaka ni lavafeke. 
6Hi svona lesvingayendla lesvaku Evhangeli yipaluxiwa ni ka lavafeke: Vona lava vayavanyisiweke kufana ni vanhu van'wana, na vahali misaveni, svosvi vahanya moyeni kufana ni Xikwembu.
Kuhela ka svilo hinkwasvu kule kusuhi. Hikolaho, tlharihani mitikhoma, mitakota kukhongela. 
Kutlula lesvi hinkwasvu, tiyani kurhandzaneni, hikuva rirhandzu rifunengeta svijoho lesvotala. 
Titoloveteni kuyamukela vayendzi, mirhurhelana, handle ka kutseketsela. 
Lesvi mun'wana ni mun'wana anyikiweke nyiko ya yena, tirhisani tinyiko leti, mipfunana ha tona, miva valanguteli lavanene va tinyiko ta Xikwembu ta tinxakaxaka. 
Loko mun'wana anyikiwile kuvulavula, aavulavule hi kulandza marito ya Xikwembu; loko mun'wana anyikiwile kutirhela vanhu, aasviyendle kufana ni lweyi asvitirhaka hi matimba lawa Xikwembu ximunyikaka wona, lesvaku ka svilo hinkwasvu Xikwembu xidzunisiwa ha Yesu Kriste. Kudzuneka ni matimba svi le ka xona hilaha kungaheliki. Amen.
Varhandziwa, mingahlamaleni loko miweliwa hi miringo leyipfurhaka kufana ni ndzilo kutaringa kutiya ka n'wina, onge hi loko mihumeleliwa hi lesvohlamalisa. 
Kambe tsakani hi lesvi miyaveliwaka kuvaviseka ka Kriste, lesvaku siku leri ahumelelaka kukwetsimeni ka yena, na n'wina mitatsaka mitsakisisa. 
Loko misoliwa hikolaho ka vito ra Kriste, mikatekile, hikuva Moya lowukwetsimaka, lowunga wa Xikwembu, wu le ka n'wina. 
Ntsena kungavi na mun'we wa n'wina lweyi atwisiwaka kuvava hi lesvi anga mudlayi, kumbe muyivi, kumbe xigevenga, kumbe lweyi anghenelaka timhaka ta van'wana. 
Kambe loko munhu atwisiwa kuvava hikolaho ka lesvi anga mukriste, angatshuki akhomiwa hi tingana, kambe aadzunise Xikwembu, hi mhaka ya vito leri ra “mukriste”. 
Hikuva nkama wufikile wa kuyavanyisiwa lokungatasungula hi va yindlo ya Xikwembu. Kutani, loko kusungula hi hina, xana makumu ya lavangayingisiki Evhangeli ya Xikwembu matava lawa yoyini ke? 
Nasvona, vate:“Loko munhu wolulama apona hi kunonon'hwa,xana lavasandzaka Xikwembu ni lavajohaka, vatakumeka na vali ka xiyimu xihi ke?”
Hikolaho, lavatwisiwaka kuvava hilaha Xikwembu xirhandzaka hakona, avayendle lesvi sva kululama, kutani vaveka mimoya ya vona mavokweni ya Muvumbi lweyi atshembekaka.
I PETROSI 5
Svosvi-ke, ni khongotela vakulukumba lavanga mahlweni ka n'wina, lesvi na mina ninga mun'we wa vona; ningamboni ya kuvaviseka ka Kriste, ni lweyi atshembaka kuyaveliwa kukwetsima lokungatahumelela, kutani nili: 
Risani ntlhambi wa Xikwembu lowunga xikarhi ka n'wina, miwuhlayisa kungali hi kusindzisiwa, kambe kuli hi kusvirhandza, hilaha Xikwembu xisvilavaka hakona, nasvona kungali hi kulangutela bindzu lerikhomisaka tingana, kambe hi kuhiseka. 
Mingatshukeni mifuma lava minganyikiwa vona kuvarisa, kambe miva svikombiso lesvinene ka ntlhambi. 
Kutani siku leri murisi lwenkulu angatahumelela, mitakuma hari leyo ya kudzuneka, leyingaliki na kuwonheka.
Svixitanu na n'wina lavampsha: Titsongahateni ka lavakulu. Hinkwenu yambalani kutitsongahata, mitiveka hansi, van'we ka van'wana, hikuva va khale vate: “Xikwembu xiyalela lavatikulisaka, kambe xitsetselela lavatitsongahataka.” 
Hikolaho, titsongahateni hansi ka voko ra matimba ra Xikwembu, lesvaku hi nkama wakona xitamitlakusa. 
Rhulani kukarhateka hinkwaku ka n'wina ka xona, hikuva xitikarhatela n'wina.
Tikhomeni mihiteka. Nala wa n'wina anga Sathana, warhendzelekarhendzeleka kufana ni nghonyama leyibongaka, yilava lweyi yingamujaka. 
Muyaleleni, mitiya kupfumeleni ka n'wina, hi kutiva lesvaku vamakwenu misaveni hinkwayu vahlangana ni kuxaniseka kofana ni loku minga nakona. 
Kutani ndzhaku ka loko mitava mixanisiwile nkamanyana. Xikwembu xa timpsalu hinkwatu lexi ximivitaneke kunghena kukwetsimeni ka xona lokungaheliki, ka Kriste, xona hi xoxe xitamipfuxa, ximiyaka ni kumitiyisa, mingatsekatseki. 
Matimba amave ka xona hi masiku ni masiku. Amen.
Nimitsalela hi kukomisa, hi xiyandla xa Silvhano, makwerhu lweyi hi kuvona ka mina anga lweyi atshembekeke; namikhongotela, ni kutiyisa lesvaku timpsalu ta ntiyiso ta Xikwembu hi tona leti! Tiyani ka tona.
Kereke leyinga Babilona, ya lavahlawuliweke kufana na n'wina, yamirungula, ni n'wana wa mina Marka wamirungula. 
Xewetanani hi kun'quntana hi rirhandzu ra vukwavu.
Kurhula akuve ka n'wina hinkwenu va ka Kriste.
II PETROSI 1
Mina Simoni Petrosi, nandza ni mupostola wa Yesu Kriste, nitsalela lavanyikiweke kupfumela loku hi risima leriringanaka ni kupfumela ka hina, hi kululama ka lweyi anga Xikwembu ni muponisi wa hina Yesu Kriste, nili:
Timpsalu ni kurhula asvive na n'wina svimitalela, kutiveni ka Xikwembu ni ka Yesu Hosi ya hina.
Hi matimba ya vukwembu bza yena, Kriste ahinyikile svilo hinkwasvu lesvi svihipfunaka kuhanya vutomi bza vukhongeli, hi mhaka ya kutiva lweyi ahivitaneleke kukwetsimeni ka yena ni le kudzunekeni ka ntiyiso. 
Hi ndlela leyi hinyikiwile svitshembiso sva Hosi lesvikulu ngopfu, sva risima, lesvaku ha svona mitakota kupona kuwonhekeni lokunga kona misaveni hikolaho ka kunavela lokobiha, mihundzuka lavayaveliweke vutomi lebzi bzihumaka ka Xikwembu. 
Hikolaho ka svona svosvo, yendlani hi matimba hinkwawu kuseketela kupfumela ka n'wina hi vunene, vunene bzona mibziseketela hi vutivi, 
miseketela vutivi hi kutikhoma, ni kutikhoma hi kutiyisela, ni kutiyisela hi vukhongeli, 
ni vukhongeli hi kutsakelana ka vuxaka, ni kutsakelana ka vuxaka hi rirhandzu. 
Hikuva loko mili ni svilo lesvi, ni loko svimitalela svikula, svitayendla lesvaku mingalolohi kumbe kupfumala mihandzu, kutani svitamifikisa kutiveni loku kuhetisekeke ka Hosi ya hina Yesu Kriste. 
Hikuva lweyi apfumalaka svilo lesvi, afile mahlo, angavoni kule, nasvona wakohlwa lesvaku asusiwile svijoho sva yena sva khale. 
Hikolaho, vamakwerhu, hisekelani ngopfungopfu kutiyisa kuvitaniwa ni kuhlawuliwa ka n'wina, hikuva loko miyendla svosvo amingaphariyetiwi miwa ni siku ni rin'we. 
Hi ndlela yoleyo, mitanyikiwa mfanelo hinkwayu ya kunghena Mfun'wini lowungaheliki wa Hosi ni muponisi wa hina Yesu Kriste.
Hikolaho, hi masiku hinkwawu, ninavela kutshama na nili karhi ni mitsundzuxa timhaka leti, hambilesvi mititivaka ni kutiyisela ntiyisweni lowu minga na wona. 
Niyanakanya lesvaku svilulamile kumipfuxa hi kumitsundzuxa svilo lesvi, loko nahali mirini lowu. 
Hikuva nasvitiva lesvaku kurhurha ka mina mirini lowu wa mina kule kusuhi, hilaha Hosi ya hina Yesu Kriste anikombeke hakona. 
Kutani niringeta kuyendla lesvaku mitsundzuka timhaka leti minkama hinkwayu; mitatiyanakanya ni loko nitava nifambile.
Ahilandzanga svihitana svoyendliwa hi vutlhari, loko himitivisile ta kuhumelela ka Hosi ya hina Yesu Kriste hi matimba; hina hi timboni ta vukulukumba bza yena, lebzi hingabzivona hi mahlo. 
Hikuva siku leri anganyikiwa kudzuneka ni kutwala hi Xikwembu Tatana, rito rifikile ka yena rita hi kukwetsima loku kuhlamalisaka, riku: “Lweyi i N'wananga, lweyi nimurhandzaka, lweyi ni mutsakelaka.” 
Kutani hina hiritwile rito leri, loko rihuma tilweni, hikuva ahili na yena ntshaveni Leyokwetsima. 
Hikolaho, rito ra vaprofeta, hina hirikuma ritiyile kutlula ni khale. Mitava miyendla svona loko mihlayisa svinene rito lero, kufana ni rivoni lerivoningaka lomu kunga ni munyama, kufikela loko vurhonga bzitsuvuka, ni loko nyeleti ya mixo yihumelela timbilwini ta n'wina. 
Henhla ka hinkwasvu, mifanela kutwisisa lesvaku kuhava marito ya vaprofeta Matsalweni lawa munhu angamahlamuselaka hi kutisungulela. 
Hikuva kuhava rito ni rin'we ra vaprofeta leriteke hi kutitwa ka munhu, kambe vanhu lavahuhuteliweke hi Moya Lowokwetsima, vavulile lesvihumaka ka Xikwembu.
II PETROSI 2
Khale, vaprofeta va mavunhwa na vona vavekona xikarhi ka vanhu, kufana ni lesvi kungatava ni vajondzisi va mavunhwa xikarhi ka n'wina, lavangatanghenisa hi le xihundleni tijondzo tohambuka letiwonhaka; vatalandzula hambi ali Hosi leyivakutsuleke, vativangela kulahleka lokungatahantla kuvawela. 
Vanhu lavotala vatalandza sva manyala lesvi vasviyendlaka, nasvona ndlela ya ntiyiso yitasandziwa hi mhaka ya vona. 
Kutani, hikolaho ka makolo ya vona, vatamidelela hi marito ya vona ya vukanganyisi. Kusukela khale, kuyavanyisiwa ka vona akuyimanga, ni kulova ka vona akuyetlelanga.
Xikwembu axitsetselelanga tintsumi loko tijohile, kambe xiticukumetile Tiheleni, ni kutinghenisa na tibohiwile axivandleni xa vafi, laha tipfaleliweke kona kuyafika siku ra kuyavanyisa, 
axitsetselelanga misava ya khale, kambe xihlayisile Nowa mujondzisi wa lesvovululama, svin'we ni vanhu van'wana va ntlhanu ni vambirhi, nkameni lowu xingavanga ndhambhi misaveni ka vanhu lava avangali na mhaka na xona; 
xiyendlile lesvaku madoropa ya Sodoma na Gomora, mahundzuka nkuma mayavanyiseliwa kulova, ximayendla xitsundzuxu ka lava vangatakala vangali na mhaka na xona. 
Nasvona xiponisile Loti munhu wolulama, loko yena atwile kuvava hi mhaka ya svilo sva tingana lesvi asviyendliwa hi vanhu lavobiha; 
hikuva svilo lesvi munhu lweyi wolulama asvivoneke ni kusvitwa loko ali karhi ahanya xikarhi ka vona, svimukarhatile ngopfu moyeni wa yena masiku hinkwawu, akarhateka hi mhaka ya mahanyela ya vona layohomboloka. 
Lesvi svihlaya lesvaku Hosi yasvitiva kuponisa vanhu va vukhongeli kukarhatekeni ka vona, ni kutshika vanhu lavohomboloka na vali kubiweni kufikela siku ra kuyavanyisa, 
ngopfungopfu lavalandzaka sva nyama, vanavela kutitsakisa hi svilo sva chaka, vasandza ni vuhosi bza Xikwembu.Vanhu lava vatitshemba ngopfu, nasvona vatitiva; avachavi kusandza sva le henhla lesvikwetsimeke. 
Kasi tintsumi, hambilesvi tivatlulaka hi vukulu ni matimba, atihumesi marito ya kuvayavanyisa hi kuvasandza mahlweni ka Hosi. 
Kambe vanhu lava vafana ni sviharhi lesvipfumalaka kuyanakanya, sviharhi sva nhova svopsaleliwa kukhomiwa ni kudlayiwa ntsena; vasandza timhakeni leti vangativiki nchumu ka tona, kutani vatahelisiwa hi kuhelisiwa loku kufanaka ni ka sviharhi. 
Vatayamukela hakelo yobiha, hilaha vangayendla svobiha hakona. Vakuma svivatsakisa vona kucina mintlangu, vanwa nhlekanhi hinkwawu. I svivati, ni svisandzu vanhwini. Ni loko vali na n'wina minkhubzini, vona vatsakela kucina ni kunwa ngopfu. 
Va ni mahlo lawa mataleke hi vunghwavana, lawa manga ni torha ra svijoho. Varhiya mimoya leyingatiyangiki. Va ni timbilu leti toloveleke makolo. I vanhu lavarhukiweke hi Xikwembu. 
Vatshikile ndlela leyinene, valandza ndlela ya Balamu n'wana Beyori, lweyi arhandzeke bindzu hi kuyendla lesvohomboloka. 
Kambe aholoveliwile hikolaho ka xijoho xa yena n'winyi; mbongolo leyingakotiki kuvulavula yivulavulile hi rito rofana ni ra munhu, yisivela muprofeta kuhlanyeni ka yena.
Vanhu lava i svihlovo svopfumala mati; i hunguva leyifambisiwaka hi xidzedze; munyama lowukulu ngopfu wuvayimelile. 
Vatlakusa rito ni kutidzunisa ngopfu hi svilo sva hava; hi kunavela lokobiha ka sva manyala sva laha misaveni, vaphasa vanhu lava vaha kuponaka mavokweni ya valahleki. 
Vavatshembisa kutshunxeka, kambe vona hi voxe i svikarawa sva lesvibolaka; hikuva munhu i xikarawa xa xilo xihi ni xihi lexi ximuhlulaka. 
Hikuva, loko vanhu vapona chakeni ra misava hi kutiva Hosi ya hina ni Muponisi Yesu Kriste, kutani vatlhela vaphasiwa ni kuhluliwa hi svona, xiyimu xa vona xohetelela xibihile kutlula lexosungula. 
Asvitava sviyampsile ka vona loko vangativanga ndlela ya kululama, handle ka loko vayitivile kutani vatlhelela ndzhaku vatshika Nawu lowohlawuleka lowu vanyikiweke wona. 
Svivahumelele hilaha xihlayahlaya xa ntiyiso xihlayeke hakona, loko xiku: “Mbzana yivuyela mahlanteni ya yona.” Nasvona: “Khumba, loko rihlampsiwile, ritlhela ripuluvundza madakeni!”
II PETROSI 3
Varhandziwa leri i papela ra vumbirhi leri nimitsalelaka rona svosvi, kutani ka wona lawa mambirhi nipfuxa miyanakanyu ya n'wina leyinga ni kutwisisa, hi kumitsundzuxa. 
Aniyendlela kumitsundzuxa marito lamangahlayiwa khale hi vaprofeta lavohlawuleka, ni milawu ya Hosi ni Muponisi, leyiteke hi milomo ya vapostola va n'wina. 
Xosungula, mifanela kutwisisa lesvaku, masikwini yohetelela, kutahumelela vasandzi lavafambisiwaka hi kunavela ka vona lokobiha; 
vaku: “Svihelele kwihi, sva lweyi kungatshembisiwa lesvaku atavuya, xana? Hi mpfhuka vatatana vangatiyetlelela, svilo hinkwasvu svahaya mahlweni hilaha asvifamba hakona, kusukela loko misava yitumbuluka.” 
Vanhu lava vavula ha vomu, hi kurivala mhaka leyi: Hi lesvaku matilo amali kona khale ni khale, ni lesvaku misava yivumbiwile hi rito ra Xikwembu yihuma matini, na yili xikarhi ka mati. 
Hi rito lero, misava leyi ayili kona nkameni wolowo, yijiwile hi mati ya ndhambhi, yifunengetiwa. 
Kambe hi ro rito lero, matilo ni misava ya svosvi, svihlayiseliwe kupsha hi ndzilo, sviyimele siku ra kuyavanyisiwa ni ra kuhelisiwa ka vanhu lavangaliki na mhaka ni Xikwembu.
Kambe mingakhohlweni mhaka yin'we leyi, varhandziwa: Mahlweni ka Hosi, siku rin'we rikotisa malembe ya khulu (1 000) ni malembe ya khulu (1 000) ma kotisa siku rin'we. 
Hosi ayihlweli kuyendla lesvi yingatshembisa svona, hilaha van'wana vatwisisaka “kuhlwela” hakona, kambe yilehisa mbilu hikolaho ka n'wina; ayilavi lesvaku ni mun'we wa n'wina alahleka, kambe yilava lesvaku hinkwavu vata kuhundzukeni.
Kambe siku ra Hosi ritata kufana ni muyivi, kutani matilo matahundza hi huwa leyikulu; hinkwasvu sva ntumbuluku svitapsha hi ndzilo svihela, kutani misava ni mintirho leyinga ka yona svitahisiwa. 
Lesvi kungatapsha svilo lesvi hinkwasvu svihela hi ndlela leyi, mifanele kuva ni vutomi lebzohlawuleka bza vukhongeli, 
na mili karhi milangutela siku ra Xikwembu, miyendla lesvaku rihantla rifika, ringa siku leri ha rona kungatapsha matilo mahela, ni hinkwasvu sva ntumbuluku svingatanyunguluka, hi ndzilo. 
Kambe, hi kuya hi kutshembisa ka Hosi, hilangutele matilo lamampsha ni misava leyimpsha, laha kungatava ni kululama.
Hikolaho varhandziwa, lesvi milanguteleke svilo lesvi, tikarhateni lesvaku Xikwembu ximikuma na mingali na xivati ni xisandzu, kambe ximikuma na mili ni kurhula. 
Kutani, twisisani lesvaku loko Hosi ya hina yilehisa mbilu, yiyendlela kuhiponisa. Makwerhu Pawulo murhandziwa wa hina, na yena amitsalele hi yona ndlela leyi, hi kulandza vutlhari lebzi anyikiweke bzona. 
Hi svona lesvi atoloveleke kusvivula mapapeleni ya yena hinkwawu, loko akhumba timhaka leti. Mapapeleni yakona ku ni svilo svin'wana lesvi svikarhataka kusvitwisisa; lavapfumalaka vutivi ni lavangatiyangiki vasvihombolokisa, hilaha vayendlaka hakona ka matsalwa laman'wana, kutani svivalovisa. 
Hikolaho n'wina varhandziwa, lesvi mitivaka mhaka leyi hi nkama, tivoneleni, hikuva mingatshuka mihumile ndleleni hi kuxengiwa hi lavohomboloka, kutani milahlekeliwa hi kutiya ka n'wina.
Kambe kulani, na mili timpsalwini ni le kutiveni ka Yesu Kriste, Hosi ya hina ni Muponisi wa hina. 
Ka yena akuve kutwala svosvi, ni kuyafika sikwini leringaheliki. Amen!
I YOHANI 1
Lesvi asvili svona kusukela kusunguleni, lesvi hisvitweke, lesvi hisvivoneke hi mahlo ya nyama, lesvi hisvihlaleleke, ni lesvi mavoko ya hina masvikhomeke, kutani hi lesvi himitivisaka svona mayelanu ni Rito ra Vutomi;
hikuva vutomi bzitikombisile, hina hibzivonile, hi timboni ta bzona, himibzela hi ta vutomi lebzingaheliki, lebzi abzili na Tatana, lebzi bzitikombiseke ka hina. 
Lesvi hisvivoneke ni lesvi hisvitweke, himitivisa svona na n'wina, lesvaku miva ni vuhlengeli svin'we na hina; avuhlengeli bzi kona xikarhi ka hina na Tatana, na yena N'wana wa yena Yesu Kriste. 
Asvilo lesvi hinkwasvu himitsalela lesvaku akutsaka ka n'wina kuhetiseka.
Leri hi rona rungula leri hingaritwa ka N'wana, hi rona leri himibzelaka rona; lesvaku Xikwembu i kuvonakala, aku na munyama ni vutsongo ka xona. 
Loko hiku hi ni vuhlengeli na xona, kambe hifamba munyameni, hahemba, ahihanyi hi kulandza ntiyiso. 
Loko hifamba kuvonakaleni, kufana na xona xinga kuvonakaleni, hi ni vuhlengeli, kutani angati ya Yesu Kriste N'wana wa xona yahibasisa ka svijoho hinkwasvu. 
Loko hiku ahi na vujoho hatikanganyisa ha hoxe, kutani ntiyiso awu kona ka hina. 
Kambe loko hitisola svijoho sva hina, xona xitshembekile, nasvona xilulamile akuva xihirivalela svijoho sva hina, ni kuhibasisa xihisusela kuhomboloka hinkwaku. 
Loko hivula lesvaku ahijohanga, hixiyendla muhembi, kutani Rito ra xona ari kona ka hina.
I YOHANI 2
Vananga, nimitsalela timhaka leti hinkwatu akuva mingajohi; kambe loko munhu atshuka ajoha, hina yena muyimeli ka Tatana, anga Yesu Kriste, lweyi alulameke; 
Hi yena mhamba hikolaho ka svijoho sva hina, svingali sva hina ntsena, kambe na svona sva misava hinkwayu. 
Hi timhaka leti, hikholwa lesvaku hamutiva; loko hihlayisa milawu ya yena. 
Lweyi avulaka lesvaku: “Mina namutiva”, kambe angahlayisi milawu ya yena, wahemba, ka yena ntiyiso awu kona. 
Kambe, mani na mani, lweyi ahlayisaka rito ra yena, rirhandzu ra Xikwembu ri kona ka yena, nasvona rihetisekile hakunene. Xilesvo hitiva lesvaku hina hi le ka xona. 
Lweyi ange atshama ka xona, nasvona afanela kufamba tani hi lesvi Yesu afambiseke xisvona.
Varhandziwa: Animitsaleli Nawu lowumpsha, kambe Nawu wa khale lowu mingava na wona kusukela kusunguleni; Nawu wa khale i rito leri kusukela kusunguleni miritweke.
Hambi svilitano namitsalela Nawu lowumpsha, lowu wunga wa ntiyiso ka yena ni ka hina: Hikuva munyama wahundza, svosvi akuvonakala ka ntiyiso kavoninga. 
Lweyi avulaka aku a le kuvonakaleni, kambe avenga makwavu, kufika ni svosvi a le munyameni. 
Lweyi arhandzaka makwavu a le kuvonakaleni, ka yena aku na kukhunguvanyeka. 
Kambe lweyi avengaka makwavu, ale munyameni, afamba munyameni, angasvitivi lesvaku afanela kuya kwihi: Hikuva munyama wumudlaye mahlo.
Nitsalela n'wina, vananga, hikuva svijoho sva n'wina svitsetseleliwile hikolaho ka vito ra yena.
Nitsalela n'wina, vatatana, hikuva mitivile lweyi anga yena kusukela kusunguleni. Nitsalela n'wina lavampsha hikuva mihlulile lweyi wobiha.
Nitsalela n'wina vananga, hikuva mitivile Tatana. Nitsalela n'wina vatatana, hikuva mitiva lweyi anga kona kusukela kusunguleni. Nitsalela n'wina lavampsha, hikuva mi ni matimba, ni rito ra Xikwembu ritshame ka n'wina, nasvona mihlulile lweyi wobiha.
Mingarhandzeni misava, hambi svilo lesvi svinga misaveni. Loko munhu arhandza misava, rirhandzu ra Tatana ari kona ka yena. 
Hikuva hinkwasvu lesvi svinga kona misaveni, kunavela ka nyama, ni kunavela ka mahlo, ni kutikulisa hi sva vutomi lebzi, hinkwasvu lesvi asviti hi le ka Tatana, kambe svita hi le ka misava. 
Kambe misava yahundza ni kunavela ka yona, lweyi ayendlaka kurhandza ka Xikwembu atshama hilaha kungaheliki.
Vananga, lowu hi wona nkarhi wa makumu, tani hi loko misvitwile lesvaku Antikriste wata, ni svosvi valala va Kriste lavotala vahumelelile; xilesvo hitiva lesvaku i nkarhi wa makumu. 
Vahumile ka hina, kambe avangali va hina; hikuva loko avali va hina avatatshama na hina ni svosvi, kambe lesvi svihumelelile akuva kutavoneka lesvaku ahi hinkwavu vanga va ka hina.
Kambe n'wina mi ni kutotiwa loku kutaka hi le ka lweyi wokwetsima, kutani n'wina hinkwenu masvitiva. 
Animitsalelanga hi kuva mingawutiviki ntiyiso, kambe hikuva mawutiva ni lesvaku aku na mavunhwa lawa mataka hi le ka ntiyiso. 
I mani muhembi loko angali yena lweyi ayalaka lesvaku Yesu hi yena Kriste? Munhu wotanu, hi yena Antikriste, lweyi akanetaka Tatana ni N'wana. 
Mani na mani lweyi ayalaka N'wana anga na yena hambi Tatana. Lweyi apfumelaka N'wana hambi Tatana ana yena. 
Hikolaho lesvi mingasvitwa kusukela kusunguleni asvitshame ka n'wina. Loko lesvi mingasvitwa kusukela kusunguleni svitshama ka n'wina, na n'wina mitshama ka N'wana ni ka Tatana. 
Lexi i xitshembiso lexi angahitshembisa xona; anga vutomi lebzingaheliki.
Nimitsalela svilo lesvi hinkwasvu hikolaho ka lava vamikanganyisaka. 
Kambe kutotiwa loku mikuyamukeleke ka yena kutshama ka n'wina, xilesvo amivileli kuva munhu amijondzisa wona; kambe moya wa yena lowu mingatotiwa wona wa mijondzisa hinkwasvu, wu ni ntiyiso, awuhembi, tani hi lesvi wumijondziseke, xilesvo tshamani ka yena.
Kutani svosvi, vananga, tshamani ka yena, lesvaku loko yena ahumelela, hitava ni ntshembo hingavi ni tingana loko yena avuya. 
Loko misvitiva lesvaku yena i munene, masvitiva lesvaku mani na mani lweyi ayendlaka lesvolulama apsaliwa hi yena.
I YOHANI 3
Vonani rirhandzu leronghasi leri Tatana ahinyikeke rona, lesvaku hivuliwa vana va Xikwembu. Hikolaho, misava ayihitivi; hikuva ayimutivanga yena. 
Varhandziwa, svosvi hi vana va Xikwembu, asvisitikomba lesvi hingatava svona. Kambe hasvitiva lesvaku, loko yena atatikombisa ka hina, hitafana na yena, hikuva hitamuvona tani hi lesvi anga xisvona. 
Kutani mani na mani lweyi amulangutelaka, watihlampsa yena hi yexe, kufana ni lesvi yena angatenga. 
Mani na mani lweyi ayendlaka xijoho nasvona ayendla lesvi svinga handle ka nawu, hikuva xijoho i kuyendla lesvinga handle ka nawu.
Kambe masvitiva lesvaku yena atikombisile lesvaku asusa svijoho, nasvona ka yena aku na kujoha. 
Mani na mani lweyi atshamaka ka yena angajohi; mani na mani lweyi ajohaka angamuvonanga, nasvona angamutivanga.
Vananga, mingakanganyisiweni hi munhu. Lweyi ayendlaka lesvilulameke alulamile, kufana ni lesvi yena alulameke. 
Lweyi ajohaka i wa Diyavulosi, hikuva Diyavulosi i mujohi kusukela kusunguleni. Hi svolesvi sviyendleke lesvaku N'wana wa Xikwembu atikombisa lesvaku mitshunxiwa ka mintirho ya Diyavulosi. 
Mani na mani lweyi apsaliwaka hi Xikwembu angayendli xijoho; hikuva mbewu ya xona yitshama na yena, angakala angajohi, hikuva apsaliwa hi Xikwembu. 
Hikolaho, kuvonekaka lava vanga vana va Xikwembu ni lava vanga vana va Diyavulosi: Mani na mani lweyi angayendliki lesvinene, lweyi angarhandziki makwavu ahi wa Xikwembu.
Hikuva leri hi rona rungula leri mingaritwa kusukela kusunguleni; lesvaku hifanela kurhandzana. 
Hingafaneni na Kayini lweyi aali wa lweyi wobiha, kutani adlaya makwavu. Xana amudlayile hi mhaka muni ke? Hikuva mintirho ya yena ayili leyobiha, kambe ya makwavu ayili leyolulama.
Vamakwerhu, mingahlamaleni loko misava yimivenga. 
Hina hasvitiva lesvaku hihumile kufeni, hinghena vuton'wini, hikuva hirhandza vamakwerhu. Lweyi angarhandziki makwavu atshama kufeni. 
Mani na mani lweyi ahambulaka makwavu i mudlayi. N'wina masvitiva lesvaku aku na mudlayi lweyi vutomi lebzingaheliki bzitshamaka ka yena. 
Hitiva rirhandzu lesvi ringa svona loko hitiva yena lweyi anyiketeke vutomi bza yena hikolaho ka hina. Xilesvo na hina hifanela kunyiketa vutomi bza hina ka vamakwerhu. 
Lweyi anga ni svilo sva misava leyi, kambe avona makwavu na ali kupfumaleni, kambe anonon'hwisa mbilu ya yena angamupfuni, xana rirhandzu rorhandza Xikwembu ringatshamisa kuyini ka yena ke? 
Vananga, hingarhandzaneni hi marito, kumbe hi kuvulavula ntsena, kambe akuve hi mintirho ni ntiyiso.
Kutani, hitiva hakona lesvaku hi ni ntiyiso, xilesvo le mahlweni ka yena hirhulisa timbilu; 
na hili karhi hitiva lesvaku loko timbilu ta hina tihiyavanyisa, Xikwembu i xikulu kutlula timbilu ta hina, nasvona xitiva svilo hinkwasvu. 
Varhandziwa, loko timbilu ta hina tingahiyavanyisi, hi ni kutshembeka loku kutiyeke ka Xikwembu. 
Kutani hinkwasvu lesvi hisvikombelaka ka xona, hitanyikiwa svona; hikuva hihlayisa milawu ya xona, hiyendla lesvi svitsakisaka mahlweni ka xona. 
Kutani Nawu wa xona hi lowu: Hi lesvaku hifanela kupfumela ka Vito ra N'wana wa xona Yesu Kriste, ni lesvaku hifanela kurhandzana tani hilaha xihibzeleke hakona. 
Lweyi ahlayisaka milawu ya xona atshama ka xona, na xona ka yena. Xilesvo hitiva lesvaku xitshama ka hina; hikolaho ka Moya lowu xihinyikeke wona.
I YOHANI 4
Varhandziwa, mingapfumeleni ka mimoya hinkwayu, kambe kambisisani mimoya kutiva lesvaku hakunene i ya Xikwembu; hikuva vaprofeta va mavunhwa vahangalakile misaveni. 
Mitativa Moya wa Xikwembu hi ndlela leyi: Moya wun'wana ni wun'wana lowuvulaka lesvaku Yesu atile misaveni tani hi munhu i wa Xikwembu.
Kambe moya wun'wana ni wun'wana lowu wungapfumeliki lesvaku Yesu Kriste atile tani hi munhu ahi wa Xikwembu, kambe lowo i moya wa Antikriste, lowu mitweke ta wona lesvaku wata; kutani ni svosvi wu kona laha misaveni.
Vananga, n'wina mi va Xikwembu, kutani mivahlulile va mavunhwa; hikuva Moya lowunga ka n'wina wutlula hi vukulu moya lowu wunga misaveni.
Vona i va misava, hi kolaho vavulavula hi sva laha misaveni, kutani va laha misaveni vavayingisa. 
Hina hi va Xikwembu. Mani na mani lweyi ativaka Xikwembu wahiyingisa, kambe lweyi angaliki wa Xikwembu, angahiyingisi. Hikolaho hina hawutiva Moya wa ntiyiso ni moya wa mavunhwa.
Varhandziwa, ahirhandzaneni, hikuva rirhandzu i ra Xikwembu; hi kolaho mani na mani lweyi anga ni rirhandzu apsaliwile hi Xikwembu, nasvona ativa Xikwembu. 
Lweyi angaliki na rirhandzu, angaxitivi Xikwembu, hikuva Xikwembu i rirhandzu. 
Xilesvo, rirhandzu ra Xikwembu ritikomba ka hina hi ndlela leyi: Hi lesvaku Xikwembu xirhume N'wana wa xona lweyi angapsaliwa ali yexe kuta laha misaveni, lesvaku hitakota kuhanya hikolaho ka yena. 
Leri hi rona rirhandzu ra ntiyiso, hikuva ahi hina hingarhandza Xikwembu, kambe hi xona xihirhandzeke, kutani xirhumela N'wana wa xona lesvaku ava mukutsuli wa svijoho sva hina. 
Varhandziwa, lesvi Xikwembu xihirhandzeke hi ndlela leyi, na hina hifanela kurhandzana. 
Aku na munhu ni mun'we lweyi atshamaka avona Xikwembu; loko hina hirhandza Xikwembu, xona xi le ka hina, kutani rirhandzu ra xona rihetisekile ka hina.
Lesvi svihiyendla hitiva lesvaku hi le ka xona, na xona ka hina, hikuva xihinyikile Moya wa xona. 
Kutani na hina hisvivonile, hiva hiveka vumboni, lesvaku Tatana arhumele N'wana kuva Muponisi wa misava. 
Mani na mani lweyi avulaka lesvaku Yesu i N'wana wa Xikwembu, Xikwembu xi le ka yena, na yena a le ka Xikwembu. 
Hikolaho, hina hasvitiva, nasvona hapfumela ka rirhandzu leri Xikwembu xinganarona ka hina. Xikwembu i rirhandzu, lweyi atshamaka rirhandzwini atshama ka Xikwembu, ni Xikwembu xi le ka yena. 
Xilesvo loko rirhandzu rihetisekile ka hina, hi tatiya nhlana lesvaku ka siku ra kuyavanyisa hitava hitshembekile; hikuva lesvi Kriste anga xisvona na hina hi va svona misaveni leyi. 
Ka rirhandzu aku na kuchava. Kambe, rirhandzu lerihetisekeke rihlongola nchavo, hikuva rirhandzu lerihetisekeke risusa kuchava; hikuva kuchava kufambelana ni xikhatiso, kutani lweyi achavaka angahetisekanga rirhandzwini. 
Hina hamurhandza, hikuva hi yena arhangeke ahirhandza kusungula. 
Loko munhu aku: “Mina nirhandza Xikwembu”, kambe ahambula makwavu, i muhembi; hikuva lweyi angarhandziki makwavu lweyi amuvonaka hi mahlo, angakoti kurhandza Xikwembu lexi angaxivoniki. 
Kutani Nawu lowu xihinyikeke wona, hi lesvaku lweyi arhandzaka Xikwembu, afanela nasvona kurhandza makwavu.
I YOHANI 5
Mani na mani lweyi apfumelaka lesvaku Yesu hi yena Kriste apsaliwa hi Xikwembu, kutani mani na mani lweyi arhandzaka mupsali wa Kriste nasvona arhandza ni mupsaliwa wa yena. 
Hikohaho hitivaka lesvaku hirhandza vana va Xikwembu, loko hirhandza Xikwembu ni loko hihlayisa milawu ya xona. 
Hikuva lesvi i rirhandzu ra Xikwembu, xilesvo ahihlayiseni Milawu ya xona, hikuva Milawu ya xona ayitiki. 
Hikuva mani na mani lweyi apsaliweke hi Xikwembu, ahlula misava, kutani kuhlula loku, hi loku kuhlulaka misava, angakupfumela ka hina. 
I mani lweyi ahlulaka misava xana? Ntsena lweyi apfumelaka lesvaku Yesu i N'wana wa Xikwembu.
Lweyi hi yena lweyi angata hi mati ni ngati,Yesu Kriste, kungali hi mati ntsena, kambe hi mati ni ngati. Kutani Moya hi wona mboni, hikuva Moya i ntiyiso. 
Hikuva ku ni timboni tinharhu; 
moya ni mati ni ngati, kutani vunharhu lebzi i xilo xin'we. 
Loko hipfumela vumboni bza vanhu va misava, ahitiveni lesvaku vumboni bza Xikwembu i bzikulu ngopfu, hikuva vumboni bza Xikwembu hi lebzi xibzinyikeke mayelanu ni N'wana wa xona. 
Lweyi apfumelaka ka N'wana wa Xikwembu, a ni vumboni le mbilwini, lweyi angapfumeliki ka Xikwembu axiyendla muhembi, hikuva angapfumelanga vumboni lebzi Xikwembu xibzinyikeke mayelanu ni N'wana wa xona. 
Kutani-ke, vumboni bzakona hi lebzi: Hi lesvaku Xikwembu xihinyikile vutomi lebzingaheliki, kutani, vutomi lebzi bzi le ka N'wana wa xona. 
Lweyi anga ni N'wana a ni vutomi; lweyi angaliki na N'wana wa Xikwembu anga na vutomi.
Nimitsalela svilo lesvi hinkwasvu, n'wina lava mipfumelaka ka N'wana wa Xikwembu, akuva mitativa lesvaku mi ni vutomi lebzingaheliki.
Loku hi kona kutshemba loku hinga nakona ka yena, hi lesvaku loko hikombela xokarhi mayelanu ni kurhandza ka yena, yena wahiyingisa. 
Kutani-ke, loko hitiva lesvaku wahiyingisa ka hinkwasvu lesvi hikombelaka svona hasvitiva lesvaku hikumile lesvi hisvikombelaka ka yena.
Loko munhu avona makwavu na ali karhi ayendla xijoho lexi xingayisiki kufeni, afanela kukhongela, kutani Xikwembu xitanyika vutomi ka lava vangajohangiki xijoho xoyisa kufeni. Svijoho sviko na lesvi sviyisaka kufeni, kutani anivuli lesvaku kukhongeleliwa svona. 
Hinkwaku kubiha i xijoho, kambe ku ni xijoho lexi xingayisiki kufeni.
Hasvitiva lesvaku mani na mani lweyi apsaliweke hi Xikwembu, angajohi; kambe lweyi apsaliweke hi Xikwembu watihlayisa, xilesvo lweyi wobiha angamukhumbi. 
Hasvitiva lesvaku hi va Xikwembu, ni lesvaku misava hinkwayu yi le ka lweyi wobiha.
Nasvona, hasvitiva lesvaku N'wana wa Xikwembu se atile, ni lesvaku ahinyikile kutwisisa lesvaku hitativa yena lweyi anga wa ntiyiso; kutani hi le ka lweyi anga ntiyiso, yena N'wana wa xona Yesu Kriste. Lweyi hi yena Xikwembu hi ntiyiso, ni vutomi lebzingaheliki. 
Vananga, fularhelani svikwembu sva hava.
II YOHANI 1
Mina mukulukumba nitsalela muhlawuliwa waxisati, ni vana va yena, lava mina nivarhandzaka hi ntiyiso, ingali mina ntsena, kambe ni hinkwavu lava vativaka ntiyiso. 
Hikolaho ka ntiyiso lowu wutshamaka na hina, lowu wungatatshama na hina hilaha kungaheliki. 
Timpsalu ni musa ni kurhula, asvive na n'wina, svihuma ka Xikwembu Tatana ni ka Hosi Yesu Kriste, N'wana wa Tatana, asvive na hina hi ntiyiso ni rirhandzu.
Nitsakile ngopfu loko nikuma lesvaku vana van'wana va wena vafamba ntiyisweni, tani hi lesvi hiyamukeleke milawu ya Tatana hakona. 
Svosvi-ke muhlawuliwa waxisati na kukombela, anikutsaleli Nawu lowumpsha, kambe wolowu hinga na wona kusukela kusunguleni: Lesvaku hirhandzana. 
Kutani rirhandzu rakona hi leri: Hifanela kuhanya mayelanu ni milawu ya yena. Lowu hi wona Nawu, tani hilaha misvitweke hakona kusukela kusunguleni. Lesvaku mihanya ha wona.
Hikuva vakanganyisi lava votala se vanghenile misaveni, lava vangapfumeliki lesvaku Yesu Kriste atile tani hi munhu. Lweyi avulaka svosvo i mukanganyisi nasvona i Antikriste. 
Hikolaho tivoneleni n'wina ha n'wexe, lesvaku mingalahlekeliwi hi lesvi mingatikarhatela svona, kambe mikota kukuma hakelo leyi yimifanelaka. 
Mani na mani lweyi ayaka mahlweni hi kutsandzeka, angatiyiseli jondzweni ya Kriste, anga Xikwembu; lweyi atiyiselaka jondzweni ya Kriste, lweyo ana Tatana ni N'wana. 
Loko munhu wokarhi ata ka n'wina, kambe angatisi jondzo leyi, mingatshukeni mimuyamukela mintini ya n'wina, nasvona mingatshukeni mimuxeweta. 
Hikuva lweyi axewetaka munhu wotanu atwanana ni mintirho ya yena leyobiha.
Ni ni lesvotala kumitsalela, ntsena anilavanga kusviyendla hi papela ni tinta; kambe nilangutela kuta koseyo, nitavulavula na n'wina hi nomo, na hili karhi hivonana, lesvaku kutsaka ka hina kuva loku kuhetisekeke.
Avana va makwenu, lweyi anga muhlawuliwa waxisati, vakurungula.
III YOHANI 1
Mina mukulukumba nitsalela wena Gayo murhandziwa, lweyi mina nimurhandzaka hi ntiyiso. 
Murhandziwa, ninavela kuva ukateka timhakeni hinkwatu, nasvona uva ni vutomi, uva lweyi atsakeke svinene mirini; nasvitiva lesvaku moya wa wena wutsakile. 
Hakunene nitsakile ngopfu loko vamakwerhu lava vateke koseyo vavekile vumboni henhla ka ntiyiso wa wena ni lesvi uhanyisaka xisvona ntiyisweni. 
Loko nitwa lesvaku vana va mina vahanya ntiyisweni, ka mina aku na kutsaka kun'wana loku kutlulaka koloko.
Murhandziwa, ukomba kutshembeka ka wena ka hinkwasvu lesvi usviyendlaka, loko upfuna vamakwenu, ngopfungopfu ni lava ungavativiki. 
Vapfhumba lava hi vona vavuleke vumboni bza rirhandzu ra wena mahlweni ka vanhu va kereke. Utava uyendla svona loko uvalongelela timbuva ta vona, hilaha svifanelaka hakona mahlweni ka Xikwembu. 
Hikuva hi vito ra xona vahumile makaya ya vona, na vangatekanga nchumu ka vamatiko. 
Hikolaho, svahifanela kuyamukela vanhu votanu, lesvaku hitava lava hitirhisanaka na vona ntiyisweni.
Nitsalela kereke timhaka tin'wana, kambe Diyotrefa, lweyi arhandzisaka kuva worhanga xikarhi ka vona, angahiyamukeli. 
Hikolaho, loko nita, nitapaluxa lesvi asviyendlaka, hikuva wahihleva hi timhaka tobiha. Handle ka svona svosvo, ayala ni kuyamukela vamakwerhu, atlhela asivela lava vanavelaka kuvayamukela, avahlongola ni le kerekeni.
Murhandziwa, ungatekeleli mikhuva leyi yobiha, kambe tekelela leyi yosaseka. Lweyi ayendlaka lesvinene i wa Xikwembu; kambe lweyi ayendlaka lesvobiha angavonanga Xikwembu.
Vanhu hinkwavu vanyika vumboni lebzinene ha Demetriyo; kunene svosvo i ntiyiso hi xiviri; na hina hiveka vumboni bza svona kutani wasvitiva lesvaku vumboni bza hina i bza ntiyiso.
Anili ni svinyingi svokutsalela, ntsena anilavi kukutsalela na nitirhisa tinta ni risiva. 
Kambe, nitshemba lesvaku nitahantla nikuvona kungali khale, kutani hitavulavula hi milomo, na hi vonana.
Kurhula akuve na wena.Vanakulorhi hinkwavu vakurungula. Rungula vanakulorhi hinkwavu hi mavito ya vona.
YUDA 1
Mina Yuda, nandza wa Yesu Kriste ni makwavu wa Yakobe, nitsalela lava Xikwembu Tatana xivavitaneke, lavahanyaka rirhandzwini ra xona, na vali karhi vahlayisiwa hi Yesu Kriste, nili:
Musa, ni kurhula, ni rirhandzu, asvive na n'wina hi ntalu.
Varhandziwa, aninavela ngopfu kumitsalela timhaka ta kuponisiwa lokunga ka hina hinkwerhu, kambe nikumile lesvaku svanifanela kumitsalela nimikhongotela kulwela vupfumeli lebzi Xikwembu xibzinyikeke kan'we vahlawuliwa va xona. 
Hikuva vanhu van'wana vangungumelile vanghena xikarhi ka hina; kuyavanyisiwa ka vona kulungisiwe khale. I vanhu lavangaliki na mhaka ni vukhongeli; vahundzula timpsalu ta Xikwembu xa hina, vayendla sva manyala ha tona, nasvona valandzula Yesu Kriste, yena N'winyi wa hinkwasvu ni Hosi ya hina.
Hambilesvi mitivaka svinene timhaka leti, ninavela kumitsundzuxa lesvaku Hosi yiponisile Vaisrayele, yivahumesa tikweni ra Gibita, kambe ndzhaku ka svosvo, yihelisile lava vangapfumelangiki. 
Nasvona ku ni tintsumi letingahlayisangiki xiyimu xa tona, kambe tisukile laha akuli kaya ka tona; hi kolaho, Xikwembu xibohile tintsumi takona hi machini, xitipfalela hilaha kungaheliki xinyameni lexichavisaka, tirindzela siku lerikulu ra kuyavanyisiwa. 
Svahafana na Sodoma na Gomora, ni madoropa lawa amali kusuhi na wona, lawa amahanya vuwosvini kufana ni tintsumi letiya ni kutinyiketa kunaveleni ka sva manyala: Madoropa lawaya svosvi mahundzuke xitsundzuxu hi kubiwa mahisiwa hi ndzilo lowungaheliki.
Na vona vanhu lava, vahanyisa xisvosvo: Vanyamisa miri wa vona hi milorho ya vona. Ava na mhaka ni vuhosi bza Xikwembu, vasandza ni matimba ya svivumbiwa sva le tilweni. 
Kasi Mikayele ntsuminkulu, loko alwetana na Diyavulosi vaphikizana hi ntsumbu wa Moxe, achavile kuyavanyisa Diyavulosi ni kuhumesa marito ya kumusandza, kambe ate: “AHosi ayikutshinye!” 
Kambe vanhu lava vasandza xihi na xihi lexi vangaxitwisisiki, kutani vayendla svilo lesvi vasvitivaka hi ntumbuluku kufana ni sviharhi sva nhova; hi svona lesvi svivalovisaka. 
Vabuyagwana! Hikuva vakhomile ndlela ya Kayini; hi kunavela bindzu, vatinyiketa mintirhweni leyohomboloka ya Balamu, vatilovisa hi vupfukeli bzofana ni bza Kora. 
Vanhu lava i svivati minkhubzeni ya n'wina ya rirhandzu, loko vali karhi vacina vanwa ngopfu na vangali na tingana, vatiphina voxe. I marefu lawa mangahava mpfula, lawa mayisiwaka hala ni hala hi kuhunga ka mimoya; i minsinya ya vuxika yopfumala mihandzu, leyidlayiweke kambirhi hi kutsuvuliwa ni timintsu; 
i magandlati yoleva ya lwandle, lawa matlhutlhaka khuvi ra tingana ta vona; i tinyeleti totsendzeleka letihlayiseliweke munyama lowukulu ngopfu, hilaha kungaheliki.
Avile Enoke, munhu wa rixaka ra vuntlhanu kusukela ka Adamu, lweyi aprofeteke mayelanu ni vanhu volavo aku: “Vonani, Hosi yifikile ni vakwetsimi va yona va madzanadzana, 
kutayavanyisa hinkwavu, ni kukholwisa hinkwavu va ka vona lavangaliki ni vukhongeli henhla ka mintirho ya vona hinkwayu leyi vayiyendleke hi kusandza, ni le henhla ka marito hinkwawu ya vusandzi lawa vajohi lavangaliki ni vukhongeli vamavuleke henhla ka yona.” 
Lava i vanhu votshamela kungurangura ni kuvilela, lavasusumetiwaka hi kunavela ka vona lokobiha, vanhu vamanyunyu lavatikulisaka, lavakanganyisaka van'wana hi kuvabumabumela, kasi valava kuvuyeliwa.
Kambe n'wina varhandziwa, mifanele kutsundzuka lesvivuliweke khale hi vapostola va Hosi ya hina Yesu Kriste; 
vamibzelile vaku: “Minkarhini leyohetelela, kutahumelela vasandzi lavasusumetiwaka hi kunavela ka vona lokobiha vangachavi Xikwembu.” 
Hi vona vavangaka kuyavana ka vanhu; hikuva i vanhu lavafambisiwaka hi kunavela ka nyama, ava na Moya. 
Kambe n'wina, varhandziwa, tiyakeni kupfumeleni ka n'wina lokokwetsima ngopfu, Khongelani hi matimba ni Moya Lowokwetsima. 
Tshamani rirhandzwini ra Xikwembu. Langutelani musa wa Hosi ya hina Yesu Kriste lowuyisaka vuton'wini lebzingaheliki. 
Twelani vusiwana lavakanakanaka.
Ponisani van'wana hi kuvawutla ndzilweni; van'wana mivatsetselela na mili ni kutivonela: Mifanela kunyenya hambi ali sviyambalu sva vona svinene, lesvinyamisiweke hi sva misava leyi.
Eka yena lweyi anga ni matimba ya kumihlayisa lesvaku mingakhunguvanyeki miwa, ka yena lweyi akwetsimaka, lweyi akotaka kumiyimisa mahlweni ka yena na mingali na xivati, na mitsakile svinene kutwalisiweni ka yena. 
Ka xona Xikwembu xili xin'we, muponisi wa hina ha Yesu Kriste Hosi ya hina, ku ni kutwala, ni vukulukumba, ni kufuma, ni matimba, kusukela minkarhini hinkwayu leyihundzeke, ni svosvi, ni hilaha kungaheliki. Amen.
NHLAVUTELO 1
Loku i kuhlavutela ka Yesu Kriste, loku Xikwembu ximunyikeke kona, lesvaku atakomba malandza ya yena svilo lesvi svifanelaka kuhumelela kungali khale. Kriste asvitivisile hi kurhumela ntsumi ya yena ka Yohani nandza wakwe. 
Hi kurungula hinkwasvu lesvi asvivoneke, Yohani aveka vumboni henhla ka Rito lerihumaka ka Xikwembu, ni le henhla ka ntiyiso ya lesvivuliwaka hi Yesu Kriste. 
Kukatekile munhu lweyi ahlayaka mahungu ya vuprofeta lebzi, kukatekile ni lava vamayingisaka, ni kulandza lesvitsaliweke bukwini leyi; hikuva nkarhi wa kuhumelela ka svona wu le kusuhi.
Mina Yohani nitsalela tikereke ta ntlhanu ni timbirhi letinga tikweni ra Aziya, nili: Timpsalu ni kurhula asvive na n'wina, svihuma ka lweyi anga kona, lweyi aali kona, lweyi angatata; svihuma ni le ka mimoya ya ntlhanu ni yimbirhi leyinga mahlweni ka xiluvelo xa yena, 
ni le ka Yesu Kriste, mboni leyotshembeka, mativula ya lavafeke ni mufumi wa tihosi ta misava. Ka lweyi ahirhandzaka, lweyi ahitshunxeke svijohweni sva hina hi ngati ya yena, 
ahiyendla tiko, ni kuva vaprista lavatirhelaka Xikwembu Tatana wa yena, ka yena Kriste akuve kudzuneka ni matimba, hilaha kungaheliki! Amen.
Vonani, wata ni marefu!Mahlo hinkwawu matamuvona,hambi lava vamutlhaveke.Tinxaka hinkwatu ta vanhu va misava titaba nkosi tirila hikolaho ka yena, hakunenenene! Amen.
“Hi mina Alfa na Omega”, wosungula ni wa makumu, kuvula Hosi Xikwembu “lweyi anga kona, lweyi aali kona, lweyi angatata, lweyi wa matimba hinkwawu.”
Mina Yohani, ninga makwenu ni nakuloni maxangweni, ni le Mfun'wini, ni le kulehiseni ka mbilu ka Yesu Kriste, anili xihlaleni lexivuliwaka Patmosi, hi mhaka ya Rito ra Xikwembu ni kutiyisa vumboni bza Yesu. 
Kutani, hi siku ra Hosi, anikumeka Moyeni, ni twa rito lerihuwelelaka hi le ndzhaku ka mina, ripfuma kufana ni mhalamhala, 
riku: “Tsala bukwini lesvi usvivonaka, kutani uyirhumela tikerekeni leti ta ntlhanu ni timbirhi: Kereke ya le Efesa ni ya le Smirna ni ya le Pergamo ni ya le Tiyatira ni ya le Sarda ni ya le Filadelfiya ni ya le Lawudokiya.”
Kutani nihundzukula, nilava kuvona lweyi avulavulaka na mina. Loko nihundzukulile, nivona svitlhomativoni sva ntlhanu ni svimbirhi sva golidi, 
ni mun'we wofana ni N'wana-wa-Munhu na ayimile xikarhi ka svona, ayambale xiyambalu lexifikaka milengeni ya yena, na ali ni bandi ra golidi xifuveni xa yena. 
Misisi ni nhloko ya yena ayibasile kufana ni voya bza tinyempfu, yifana ni gapongo. Matihlo ya yena amafana ni malangavi ya ndzilo. 
Minkondzo ya yena ayifana ni koporo leyihundzeke hi le ndzilweni yitlhela yipolichiwa, yivangama. Rito ra yena arifana ni mpfumawulu wa mati lawa yotala. 
Vokweni ra yena ra xinene aatamelile tinyeleti ta ntlhanu ni timbirhi; non'weni wa yena akuhuma tlhari lerilotiweke ka matlhelo ha mambirhi; nghohe ya yena ayifana ni jambu loko rivangama ninhlekanhi.
Loko nimuvona, niwela milengeni ya yena, nifana ni munhu lweyi afeke. Kambe yena atlhanteka voko ra xinene henhla ka mina, aku: Ungachavi! Ni lweyi wosungula ni lweyi wogamesa, 
ni lweyi ahanyaka. Anifile, kambe vona, svosvi ni lweyi ahanyaka hilaha kungaheliki. Ni ni makhiya ya rifu ni ya hayidisi. 
Hikolaho, tsala lesvi usvivonaka, svinga lesvinga kona svosvi ni lesvingatahumelela ndzhaku ka svona. 
Xihundla xa tinyeleti leti ta ntlhanu ni timbirhi leti utivoneke vokweni ra mina ra xinene, ni xihundla xa svitlhomativoni sva ntlhanu ni timbirhi ta golidi, hi lexi: Tinyeleti ta ntlhanu ni timbirhi i tintsumi ta tikereke ta ntlhanu ni timbirhi, kutani svitlhomativoni sva ntlhanu ni timbirhi i tikereke takona ta ntlhanu ni timbirhi.
NHLAVUTELO 2
Tsalela ntsumi ya kereke ya le Efesa, uku: Marito ya lweyi atamelaka tinyeleti ta ntlhanu ni timbirhi vokweni ra yena ra xinene, lweyi afambaka xikarhi ka svitlhomativoni sva ntlhanu ni svimbirhi sva golidi, hi lawa: 
Nitiva mintirho ya wena, ni kutikarhata ka wena, ni kutiyisela ka wena. Nitiva lesvaku awukoti kutwanana ni vanhu lavohomboloka; nasvona uxiyaxiyile svinene lavativulaka vapostola, na vangali vona, kutani usvivonile lesvaku vahemba. 
Nasvona waxaniseka kambe watiyisela; utwisiwe kuvaviseka hikolaho ka vito ra mina, kambe awukarhalanga. 
Hambi svilitano, ku ni lexi univilelisaka ha xona: Hi lesvaku utshikile rirhandzu leri awuli na rona kusunguleni. 
Hikolaho-ke, tsundzuka laha ungawa kona, kutani hundzuka uvuyela mintirhweni leyi awuyiyendla kusunguleni. Loko svingalitano, nitata ka wena, nitasusa xitlhomativoni xa wena laha xinga kona, loko ungahundzuki. 
Hambi svilitano, lesvinene lesvi unga na svona hi lesvi: Uvenga mintirho ya Vanikolayiti, leyi na mina niyivengaka.
Lweyi anga ni tindleve aayingise lesvi Moya wusvibzelaka tikereke. Lweyi angatahlula, nitamunyika kuja mihandzu ya nsinya wa vutomi lowunga Paradiseni ya Xikwembu.
Tsalela ni ntsumi ya kereke ya le Smirna, uku:Marito ya lweyi wosungula ni lweyi wogamesa, lweyi afeke atlhela apfuka, hi lawa: 
Nitiva maxangu ya wena ni vusiwana bza wena (kambe u xipfundzi), nitiva ni kusandziwa ka wena hi lava vativulaka Vayuda, na vangali vona, kambe na vali va Sinagoga ya Sathana. 
Ungachavi lesvinga kusuhi ni kukutwisa kuvava. Vona, Diyavulosi alava kuhoxa van'wana va n'wina jele, lesvaku mitaringiwa, kutani mitava ni kuxaniseka loku kungataheta khume ra masiku. Vana lweyi atshembekaka kufika kufeni, kutani mina nitakunyika hari ya vutomi.
Lweyi anga ni tindleve aayingise lesvi Moya wusvibzelaka tikereke. Lweyi ahlulaka, angakala angavavisiwi hi rifu ra vumbirhi.
Tsalela ni ntsumi ya kereke ya le Pergamo, uku: Marito ya lweyi anga ni tlhari lerilotiweke hi matlhelo ha mambirhi, hi lawa: 
Nitiva laha uyakeke kona, laha xiluvelo xa Sathana xinga kona, ukhome svitiya vitweni ra mina, nasvona awulandzulanga kupfumela ka wena ka mina, hambi masikwini ya kudlayiwa ka Antipasi, mboni ya mina leyotshembeka leyidlayiweke xikarhi ka n'wina, laha Sathana ayakeke kona. 
Kambe, ku ni svilo svingali svingani lesvi univilelisaka hi svona: Hi lesvaku ku ni van'wana lava unga na vona kolaho, lavakhomeleleke jondzweni ya Balamu, lweyi akuceteleke Balaka kurhiya mintlhamu mahlweni ka Vaisrayele, lesvaku vaja svakuja sva timhamba lesvihumeseliweke svikwembu sva hava, vayendla ni vuwosvi. 
Hi mukhuva wolowo na wena u ni van'wana lava valandzelaka jondzo ya Vanikolayiti. 
Hundzuka ke! Loko ungahundzuki, nitahantla nikutela koseyo, nitalwa ni vanhu vakona hi tlhari ra nomo wa mina.
Lweyi anga ni tindleve, aayingise lesvi Moya wusvibzelaka tikereke. Lweyi angatahlula, nitamunyika kuja amana leyifihliweke; nasvona nitamunyika ribze lerobasa, leri vito lerimpsha ritsaliweke henhla ka rona, vito leri kungaliki na lweyi aritivaka handle ka lweyi anyikiwaka rona.
Tsalela ni ntsumi ya kereke ya le Tiyatira, uku: Marito ya N'wana wa Xikwembu, lweyi anga ni mahlo lawa mafanaka ni malangavi ya ndzilo, lweyi minkondzo ya yena yifanaka ni koporo leyipolichiweke, hi lawa: 
Nitiva mintirho ya wena, rirhandzu ra wena ni kutshembeka ka wena, ni migingiriko ya wena, ni kutiyisela ka wena, ni lesvaku mintirho ya wena ya svosvi yitlula leyosungula. 
Kambe ku ni lexi univilelisaka hi xona: Hi lesvaku utshika Jezabele, wansati lweyi ativulaka muprofeta, aya mahlweni ni mintirho ya yena, kasi ajondzisa ni kukanganyisa malandza ya mina kuyendla vuwosvi ni kuja svakuja lesvihumeseliweke svikwembu sva hava. 
Nimunyikile nkarhi lesvaku ahundzuka, kambe wayala kuhundzuka atshika vuwosvi bza yena. 
Vona, nitamuwisela sangwini ra mavabzi, kutani lavayendlaka vuwosvi na yena nitavavangela maxangu lamakulu, loko vangahundzuki vatshika kuyendla lesvi vasviyendlaka. 
Nitadlaya vana va yena, kutani tikereke hinkwatu titativa lesvaku hi mina lweyi akambisisaka miyanakanyu ni timbilu. Kutani nitayavanyisa mun'wana ni mun'wana hi kuya hi mintirho ya n'wina.
Kambe n'wina ni van'wana va le Tiyatira, lavangafambiki mayelanu ni jondzo leyi, n'wina mingajondzangiki lesvi van'wana vasvivulaka svihundla sva kuyeta sva Sathana, nili ka n'wina: Anahamirhwexi ndzhwalu wun'wana. 
Ntsena khomani svitiya ka lesvi minga na svona, kukondza nita. 
Lweyi ahlulaka ni kuhlayisa mintirho ya mina kufikela makumu,nitamunyika matimba yofuma matiko,
kutani atamarisa hi nhonga ya nsimbi, amafayetela kukota timbita ta vumba,
kufana ni lesvi na mina hi xiviri ninyikiweke matimba ya kufuma hi Tatana wa mina. Kutani nitamunyika nyeleti ya mixo.
Lweyi anga ni tindleve aayingise lesvi Moya wusvibzelaka tikereke.
NHLAVUTELO 3
“Tsalela ni ntsumi ya kereke ya le Sarda, uku:“‘Marito ya lweyi anga ni mimoya ya ntlhanu ni yimbirhi ya Xikwembu ni tinyeleti ta ntlhanu ni timbirhi, hi lawa: Nitiva mintirho ya wena: U ni vito ra lesvaku wahanya, kuve ufile. 
Pfuka uhiteka, utiyisa lesvisaleke, lesvinga kusuhi ni kufa, hikuva anikumanga mintirho ya wena na yihetisekile mahlweni ka Xikwembu. 
Svosvi-ke, tsundzuka lesvi usviyamukeleke ni kusvitwa; svihlayise, uva uhundzuka. Loko ungapfuki uhiteka, nitata kufana ni muyivi, kutani awungatawutiva nkarhi lowu ningatata ka wena ha wona. 
Nasvona, wahasele ni mavito ya vanhu vangali vangani le Sarda, lava vanganyamisangiki sviyambalu sva vona. Kutani vatafamba na mina na vayambalile sva kubasa, hikuva svivalulamelile. 
Lweyi angatahlula, atayambexiwa hi mukhuva wolowo, anyikiwa sviyambalu lesvobasa. Aningasusi vito ra yena bukwini ya vutomi, nitativisa vito rakona mahlweni ka Tatana wa mina ni le mahlweni ka tintsumi ta yena.
“‘Lweyi anga ni tindleve aayingise lesvi Moya wusvibzelaka tikereke.’
“Tsalela ni ntsumi ya kereke ya le Filadelfiya, uku: “‘Lweyi akwetsimeke, lweyi anga wa ntiyiso, lweyi atameleke khiya ra Davhida, lweyi apfulaka kungapfali munhu, lweyi apfalaka kungapfuli munhu, avula svosvo ali: 
Nitiva mintirho ya wena. Vona, nivekile mahlweni ka wena xipfalu lexipfulekeke, lexi kungaliki na mun'we lweyi angakotaka kuxipfala. Nasvitiva lesvaku matimba ya wena i matsongo, kambe rito ra mina urihlayisile, ni vito ra mina awuriyalanga. 
Vona, loko vali va ntlawa wa ka Sathana, vahembi lavativulaka Vayuda kuve ahi vona, nitayendla lesvaku vata, vatakhinsama mahlweni ka wena vakugandzela; vatativa lesvaku nikurhandzile. 
Lesvi ungahlayisa rito ra mina ra lesvaku ufanela kutiyisela, na mina nitakusirhelela nkarhini wa ndzingo lowu wungatata misaveni hinkwayu, kutaringa vayaki va misava. 
Nitata kungali khale. Hlayisa lesvi unga na svona, lesvaku kungavi na lweyi angatakutekela hari ya wena. 
Lweyi angatahlula, nitamuyendla nsika leyikulu Tempeleni ya Xikwembu xa mina, kutani angakala angahumesiwi ka yona. Nitatsala henhla ka yena vito ra Xikwembu xa mina, ni Vito ra doropa ra Xikwembu xa mina, anga Yerusalema lwemumpsha leri rixikaka hi le tilweni rihuma ka Xikwembu xa mina; nitatsala ni vito lerimpsha ra mina henhla ka yena.
“‘Lweyi anga ni tindleve, aayingise lesvi Moya wusvibzelaka tikereke.’
“Tsalela ni ntsumi ya kereke ya le Lawudokiya, uku: “‘Marito ya lweyi anga Amen, mboni leyitshembekeke ya ntiyiso, masungulu ya lesvitumbuluxiweke hi Xikwembu, hi lawa: 
Nitiva mintirho ya wena, ni lesvaku awutitimeli, nasvona awuhisi. Asvitayampsa loko awutitimela, kumbe uhisa.
Kambe lesvi ukufumelaka, ungahisiki, nasvona ungatitimeliki, nitakukampfula non'weni wa mina. 
Uvula lesvaku ufuwile, nakona u mufuwi, awupfumali nchumu, kasi awusvitivi lesvaku u mutsandzeki ni muxaniseki ni xisiwana ni xifamahlo ni lesvaku awuyambalanga nchumu! 
Loko svilitano, nakukhutaza lesvaku uxava ka mina golidi leyi yibasisiweke yiva yisasekisiwa hi ndzilo, lesvaku uva xipfundzi; xava ni sviyambalu svobasa lesvaku usviyambala, ufunengeta tingana ta vusveti bza wena lesvaku bzingavoneki; xava ni murhi wotota mahlo ya wena lesvaku utakota kuvona. 
Nitshinya ni kukhatisa lava nivarhandzaka; hikolaho, tikarhate uhundzuka! 
Vona, niyimile nyangweni, nagongondza. Loko munhu atwa rito ra mina apfula xipfalu, nitanghena kaya ka yena nija na yena, na yena ataja na mina. 
Lweyi ahlulaka, nitamunyika kutshama na mina xiluvelweni xa mina, kukotisa lesvi na mina hi xiviri nihluleke, kutani nitshamaka ni Tatana wa mina xiluvelweni xa yena.
“‘Lweyi anga ni tindleve, aayingise lesvi Moya wusvibzelaka tikereke.’”
NHLAVUTELO 4
Ndzhaku ka svosvo, nilangutile, kutani nivona xipfalu lexipfulekeke le tilweni. Kutani rito leri ningaritwa kusunguleni loko rivulavula na mina, na rifana ni mhalamhala, riyengeta riku: “Tlhantuka uta halenu, kutani nitakukomba lesvifanelaka kuhumelela ndzhaku ka lesvi.” 
Hi nomo-lo nitala hi Moya, kutani nivona xiluvelo na xivekiwile tilweni. Akutshamile munhu xiluvelweni. 
Lweyi aatshamile ka xona aalanguteka kufana ni ribze ra nkoka ra “xjaxpe” ni ra “sardoni”, kutani xiluvelo axirhendzeliwile hi nkwangulatilo lowu wulangutekaka kufana ni “exmeralda”. 
Xiluvelo axirhendzeliwile hi sviluvelo svin'wana sva makume mambirhi ni mune, na kutshamile vakulukumba va makume mambirhi ni mune ka svona, lava avayambele sviyambalu lesvobasa, na vali ni tihari ta golidi tinhlokweni.
Xiluvelweni akuhuma kuhatimahatima ni kudzindza ka tilo; kutani mahlweni ka xiluvelo akupfurha ndzilo ka tivoni ta ntlhanu ni timbirhi, yinga mimoya ya ntlhanu ni yimbirhi ya Xikwembu.
Nakona mahlweni ka xiluvelo, akuli ni lesvifanaka ni lwandle ra nghilazi, rovangama tani hi “krixtali”.Xiluvelo axirhendzeliwile hi svivumbiwa lesvihanyaka sva mune, lesvi asvili ni mahlo lawa yotala mahlweni ni le ndzhaku. 
Xivumbiwa xohanya lexosungula axifana ni nghonyama; xa vumbirhi axifana ni rhole; xa vunharhu axili ni nghohe yofana ni ya munhu; kutani xa vumune axifana ni gama lerihahaka. 
Xivumbiwa xin'wana ni xin'wana xa lesvihanyaka sva mune, axili ni timpapa ta ntlhanu na rin'we letingatala hi mahlo hinkwaku, ndzeni ni le handle. Kutani asviyimbelela vusiku ni nhlekanhi na svingamiyeli, sviku:“Wakwetsima, wakwetsima, wakwetsima, lweyi anga Hosi Xikwembu xa matimba hinkwawu,lweyi aali kona, lweyi anga kona, lweyi angatata.”
Nkarhi wihi ni wihi loko svivumbiwa lesvihanyaka svili karhi sviyimbelela tinsimu totwalisa, ni kudzunisa, ni kukhensa lweyi atshameke xiluvelweni, anga lweyi ahanyaka hilaha kungaheliki, 
vakulukumba lava va makume mambirhi ni mune avakhinsama mahlweni ka lweyi atshameke xiluvelweni, vagandzela yena lweyi ahanyaka hilaha kungaheliki, vahoxa tihari ta vona mahlweni ka xiluvelo, vayimbelela vaku:
“Svakufanela we Hosi, Xikwembu xa hina,kuyamukela kutwala, ni kudzunisiwa, ni matimba,hikuva hi wena Muyendli wa svilo hinkwasvu,kutani hi kurhandza ka wenasvitumbulukile, svikuma kuhanya.”
NHLAVUTELO 5
Kutani nivona buku vokweni ra xinene ra yena lweyi atshameke xiluvelweni; ayitsaliwile ndzeni ni le handle, yilemiwile hi mimfungu ya ntlhanu ni yimbirhi. 
Nivona ni ntsumi leyi ya matimba, leyihuwelelaka i rito leritlakukeke yiku: “Xana i mani lweyi afanekeliwaka hi kunamula mimfungu, apfula buku ke?” 
Kambe akuvanga na mun'we tilweni, hambi misaveni, kumbe hansi ka misava, lweyi akoteke kupfula buku alanguta ndzeni ka yona. 
Kutani nirila hi xiviti hi mhaka ya lesvi kungapfumaleka ni mun'we lweyi afanekeliwaka hi kupfula buku kumbe kulanguta ndzeni ka yona. 
Hi loko mun'we wa vakulukumba aku ka mina: “Ungarili. Vona, Nghonyama ya rixaka ra ka Yuda, Rimintsu ra Davhida, yihlulile, akuva yikota kupfula buku ni mimfungu ya rona ya ntlhanu ni yimbirhi.”
Kutani nivona Xinyempfana na xiyimile xiluvelweni, xirhendzeliwile hi svivumbiwa lesvihanyaka sva mune ni vakulukumba, na xona xili xikarhi. Xinyempfana axivoneka onge hi loko xitshama xidlayiwa; axili ni timhondzo ta ntlhanu ni timbirhi, ni mahlo ya ntlhanu ni mambirhi, lawa manga mimoya ya ntlhanu ni yimbirhi ya Xikwembu leyirhumeliweke misaveni hinkwayu. 
Xinyempfana lexi, xiya xiyateka buku leyi ayili vokweni ra xinene ra lweyi atshameke xiluvelweni. 
Loko xitekile buku, svivumbiwa lesvihanyaka sva mune ni vakulukumba va makume mambirhi ni mune vakhinsama mahlweni ka Xinyempfana. Mun'wana ni mun'wana wa vona aali ni harpa, ni mindzheko ya golidi leyitaleke hi b'aso ronun'hwela, yinga mikhongelo ya vakwetsimi. 
Vayimbelela risimu lerimpsha vaku:
“Afanekeliwa hi kuteka buku ni kupfula mimfungu ya yona,hikuva aadlayiwile,kutani hi ngati ya yena,axavile vanhu avaxavela Xikwembu,vahuma tinxakeni hinkwatu,na vali va tindzimi hinkwatu ni svib'ongo hinkwasvu ni va matiko hinkwawu.”
“Avayendlile tiko, ni kuva vaprista lavatirhelaka Xikwembu xa hina, kutani vatafuma misaveni.”
Hi loko nilanguta, kutani nitwa rito ra tintsumi letotala, ta magidigidi, tirhendzele xiluvelo ni svivumbiwa lesvihanyaka sva mune ni vakulukumba. 
Atihuwelela hi rito leritlakukeke tiku:
“Xinyempfana lexitshamaka xidlayiwa,xafaneliwa hi kunyikiwa matimba ni vuhosi ni vutlhari ni ntamu ni kudzuneka ni kutwala,ni kukhensiwa.”
Kutani nitwa svivumbiwa lesvinga tilweni ni la misaveni ni le hansi ka misava ni le lwandle, svinga svivumbiwa hinkwasvu sva ntumbuluku hinkwawu, svili karhi svikhensa sviku:“Ka lweyi atshameke xiluvelweni ni le ka Xinyempfana,akuve kukhensiwa ni kudzuneka ni kutwala ni matimba, hilaha kungaheliki.”
Svivumbiwa lesvihanyaka sva mune svihlamula sviku:
“Amen!” Kutani vakulukumba vakhinsama vagandzela.
NHLAVUTELO 6
Kutani nivona Xinyempfana loko xili karhi xipfula mfungu wosungula ka leyi ya ntlhanu ni yimbirhi, kutani nitwa xin'we ka svivumbiwa lesvihanyaka sva mune xivula hi rito leridzindzaka kufana ni tilo, xiku: “Tana!”
Nilanguta, kutani nivona hanchi lerobasa. Lweyi agadeke rona aakhomile vurha, anyikiwile ni hari ya vuhosi, ahuma kukota nhenha leyiyaka kuhluleni.
Loko Xinyempfana xipfulile mfungu wa vumbirhi, nitwa xivumbiwa lexihanyaka xa vumbirhi xiku: “Tana!” 
Kutani hanchi rin'wana rihuma. Arili ropshuka; mugadi wa rona aanyikiwile matimba yopfuxa tinyimpi misaveni, lesvaku vanhu vadlayana; aanyikiwile ni ripanga lerikulu.
Loko Xinyempfana xipfulile mfungu wa vunharhu, nitwa xivumbiwa lexihanyaka xa vunharhu xiku: “Tana!” Nilanguta, kutani nivona hanchi ra ntima. Mugadi wa rona aatamele xikalu xa kupima vokweni ra yena. 
Kutani nitwa xofana ni rito lerihumaka ka svivumbiwa lesvihanyaka sva mune, riku: “Mpimo wa trigu utaxaviwa hi denari rin'we ntsena; ni mimpimo yinharhu ya maxalana yitaxaviwa hi denari rin'we ntsena; kambe ungawonhi mafurha ya maolivha ni vhinyu.”
Loko Xinyempfana xipfulile mfungu wa vumune, nitwa xivumbiwa lexihanyaka xa vumune xiku: “Tana!” 
Nilanguta, kutani nivona hanchi ra halandi. Mugadi wa rona aavuliwa “Rifu” ni lweyi vange i “Tihele” aamulandzelela. Avanyikiwile matimba henhla ka sva xikhemu xin'we xa vumune xa misava, kusvidlaya hi tlhari ni jandza ni ntungu ni hi sviharhi sva nhova.
Loko Xinyempfana xipfulile mfungu wa vuntlhanu, nivona hansi ka alitari mimoya ya lava avadlayiwile hi mhaka ya kutwalisa Rito ra Xikwembu ni hikolaho ka kuveka vumboni bza vona. 
Avahuwelela hi rito leritlakukeke vaku:
“Wena Hosi ya matimba hinkwawu, wena wokwetsima, wa ntiyiso, svahatateka nkarhi muni kufika laha ungatalondza ni kuyavanyisa vayaki va misava hi mhaka ya ngati ya hina xana?” 
Kutani mun'wana ni mun'wana wa vona anyikiwa xiyambalu xoleha lexobasa; vabzeliwa kuya mahlweni ni kuhumula nkarhinyana kambe, kukondza kuhetiseka ntsengo wa malandzakulobze ni vamakwavu, lava vangatadlawa kufana na vona.
Kutani nilanguta loko Xinyempfana xipfula mfungu wa vuntlhanu ni wun'we. Kuva ni kutsekatseka lokukulu ka misava; jambu rihundzuka ra ntima, rifana ni saka rokhwaxa, n'weti wuhundzuka wopshuka kufana ni ngati. 
Tinyeleti ta tilo tiwela misaveni tifana ni makuwa ya mambisi loko majujiwa hi moya wa matimba lowu wuhlakahlaka nkuwa wakona. 
Kutani tilo risusiwa kufana ni buku loko risongiwa. Loko risongiwile tintshava hinkwatu ni svihlale hinkwasvu svisusiwa tindhawini ta svona. 
Hi loko tihosi ta misava ni tindhuna ni vafambisi vatinyimpi ni vafumi ni vanhu va matimba, ni lavan'wana hinkwavu, svikarawa kumbe lavatshunxekeke, vatumbela timhakweni ni le hansi ka maribze ya tintshava. 
Vabzela tintshava ni maribze vaku:
“Hiweleni henhla, mihifunengeta lesvaku lweyi atshameke xiluvelweni atakala angahivoni, ni vukarhi bza Xinyempfana bzitakala bzingahifikeli. 
Hikuva siku lerikulu ra vukarhi bza vona rifikile, kutani i mani lweyi angaritiyelaka xana?”
NHLAVUTELO 7
Ndzhaku ka svosvo nivona mune wa tintsumi na tiyimile makhoneni ya mune ya misava, na tisivela mimoya ya mune ya misava, lesvaku ni wun'we wa yona wungahungi misaveni, kumbe lwandle, kumbe nsinyeni ni wun'we. 
Kutani nivona ntsumi yin'wana yitlhantuka hi tlhelo ra vuxa na yitamele mfungu wa Xikwembu lexi xihanyaka. Yivitana, hi rito leritlakukeke, tintsumi leti ta mune leti Xikwembu xitinyikeke matimba yowonha misava ni lwandle. 
Ntsumi yiku: “Mingawonheni misava, kumbe lwandle, kumbe minsinya, kukondza hiheta kufunga mimombo ya malandza ya Xikwembu xa hina.” 
Kutani nitwa ntsengo wa lavafungiweke: Avaringana dzana ni mune wa makume ni mune wa makhulu (144 000), wa vafungiwa lavahumaka tinyimbeni hinkwatu ta Vaisrayele.
Rixaka ra ka Yuda, lavafungiweke avaringana khume wa makhulu ni makhulu mambirhi (12 000);
rixaka ra ka Rubeni avaringana khume wa makhulu ni makhulu mambirhi (12 000); 
rixaka ra ka Gadi, khume wa makhulu ni makhulu mambirhi (12 000);
rixaka ra ka Asere, khume wa makhulu ni makhulu mambirhi (12 000);
rixaka ra ka Neftali, khume wa makhulu ni makhulu mambirhi (12 000);
va ka Manase, khume wa makhulu ni makhulu mambirhi (12 000); 
va ka Simiyoni, khume wa makhulu ni makhulu mambirhi (12 000);
va ka Levhi, khume wa makhulu ni makhulu mambirhi (12 000);
va ka Isakara, khume wa makhulu ni makhulu mambirhi (12 000); 
va ka Zabuloni, khume wa makhulu ni makhulu mambirhi (12 000); va ka Yosefa, khume wa makhulu ni makhulu mambirhi (12 000); na vona va nyimba yaka Benjamini lavafungiweke, avaringana khume wa makhulu ni makhulu mambirhi (12 000).
Ndzhaku ka svosvo, nilanguta, kutani nivona xitshungu lexikulu xa vanhu. Akungali na munhu lweyi akotaka kuvakonta. Avahuma matikweni hinkwawu, ni le tinxakeni hinkwatu, na vali va svib'ongo hinkwasvu ni va tindzimi hinkwatu. Avayimile mahlweni ka xiluvelo ni le mahlweni ka Xinyempfana na vayambale sviyambalu svoleha lesvobasa, na vatamele mincindzu mavokweni ya vona. 
Avahuwelela hi rito leritlakukeke vaku:
“Kuponisiwa kuhuma ka Xikwembu xa hina lexitshameke xiluvelweni, ni le ka Xinyempfana!”
Kutani tintsumi hinkwatu tiyima na tirhendzele xiluvelo ni vakulukumba ni svivumbiwa lesvihanyaka sva mune, tikhinsama tikorhama mahlweni ka xiluvelo, tigandzela Xikwembu, 
tiku:“Amen! Kuvongiwa, ni kutwala, ni vutlhari, ni kukhensiwa, ni kudzuneka, ni matimba, ni ntamu,asvive ka Xikwembu xa hina, hilaha kungaheliki! Amen.”
Kutani mun'we wa vakulukumba anivutisa aku: 
“I vamani lava vayambaleke sviyambalu svoleha svakubasa xana? Nakona vahuma kwihi ke?” 
Niku ka yena: “Svotiviwa hi wena, Hosi yanga.” Hi loko aku ka mina: “Lava, hi lava vataka hi le kuxanisekeni lokukulu; vahlampseke sviyambalu sva vona, vasvibasisa sviva ni muhlovo wa ku svibasa hi ngati ya Xinyempfana.”
“Hikolaho, va le mahlweni ka xiluvelo xa Xikwembu,vaxitirhela vusiku ni nhlekanhi atempeleni ya xona.Kutani lweyi atshameke xitshan'wini xa vuhosi,atayanamisa tabernakele ya yena ava kusuhi na vona avasirhelela.
Avangahatwi ndlala kumbe torha, avangahahisiwi hi jambu hambi hi mumu,
hikuva Xinyempfana lexinga Xitshan'wini xa Vuhosi xitava murisi wa vona;xitavayisa svihlobzeni sva mati ya vutomi,kutani Xikwembu xitasula minhloti hinkwayu ka mahlo ya vona.”
NHLAVUTELO 8
Loko Xinyempfana xipfulile mfungu wa vuntlhanu ni yimbirhi, kumiyeliwa kuku zwee, letilweni, hi nkarhi lowulavaka kuringana hamfu ya wora. 
Hi loko nivona tintsumi ta ntlhanu ni timbirhi letiyimeke mahlweni ka Xikwembu, tinyikiwa timhalamhala ta ntlhanu ni timbirhi.
Kutani ntsumi yin'wana yita yitayima kusuhi ni alitari, na yili ni ximbitana xa golidi; yinyikiwa b'aso rinyingi ronun'hwela, lesvaku yirihumesa svin'we ni svikhongelo hinkwasvu sva vakwetsimi, henhla ka alitari ya golidi leringa mahlweni ka Xitshamu xa Vuhosi. 
Musi wa b'aso ronun'hwela wutuvika wuya henhla svin'we ni svikhongelo sva vakwetsimi, kusukela vokweni ra ntsumi kuyafika mahlweni ka Xikwembu. 
Kutani ntsumi yiteka ximbitana xakona yixitata hi ndzilo lowuhumaka alitarini, kutani yixihoxa misaveni. Hi loko kuva ni kudzindza ka tilo, ni marito, ni kuhatimahatima, ni kutsekatseka ka misava.
Kutani tintsumi leta ntlhanu ni timbirhi leti atili ni timhalamhala ta ntlhanu ni timbirhi, titilungisela kutichaya.
Ntsumi yosungula yiba mhalamhala ya yona, kutani kuva ni marhalana ni ndzilo, na svipatsiwe ni ngati, sviwela misaveni; xikhemu xin'we ka svinharhu xa misava xipsha, ni xa vunharhu xa minsinya xipsha, ni bzanyi hinkwabzu bza rihlaza bzipsha.
Ntsumi ya vumbirhi yiba mhalamhala ya yona, kutani xilo xokarhi lexifanaka ni ntshava leyikulu leyipfurhaka ndzilo, xihoxiwa lwandle. Kutani xikhemu xin'we xa vunharhu xa lwandle xihundzuka ngati. 
Kufa xikhemu xin'we xa vunharhu xa svivumbiwa lesvihanyaka sva le lwandle, kuwonheka ni xa vunharhu xa tingalawa.
Ntsumi ya vunharhu yiba mhalamhala ya yona, kutani nyeleti leyikulu yiwa hi le tilweni yivuvumela kufana ni xisa xa ndzilo, yiwela henhla ka xikhemu xin'we xa vunharhu xa milambu, ni le svihlobzeni sva mati. 
Vito ra nyeleti yakona avaku i “Manono”, kutani xikhemu xin'we xa vunharhu xa mati xihundzuka manono, kutani vanhu lavotala vafa hi mati wolawo, hikuva amahundzukile lawa mabavaka svinene.
Ntsumi ya vumune yiba mhalamhala ya yona, kutani xikhemu xin'we xa vunharhu xa jambu xitimeka, ni xa vunharhu xa n'weti, ni xa vunharhu xa tinyeleti, lesvaku xikhemu xin'we xa vunharhu xa kuvonakala ka svona xihundzuka xa ntima. Xikhemu xin'we xa vunharhu xa nhlekanhi xingahavoningi, sviva tano ni xa vunharhu xa vusiku.
Loko nilanguta, nivona ni kutwa gama rihaha na riyimba hi rito leritlakukeke tilweni, riku: 
“Yowee! Yowee! Yowee ka vayaki va misava, loko timhalamhala letin'wana titachayiwa hi tintsumi letinharhu leti tahasaleke.”
NHLAVUTELO 9
Ntsumi ya vuntlhanu yiba mhalamhala ya yona, kutani nivona nyeleti leyiweke hi le tilweni yiwela misaveni. Yinyikiwa khiya ra nomo wa khele royenta svinene rokala makumu, 
kutani yipfula nomo wa khele rakona, kuhuma musi lowufanaka ni wa xihogo lexikulu xa ndzilo. Jambu ni mpfhuka svisiviwa hi musi lowutuvikaka hi le non'weni wa khele. 
Kutani kuhuma tinjiya hi le ximusini tita misaveni, na tinyikiwile matimba yofana ni ya svipame sva laha misaveni. 
Tibzeliwile lesvaku tingawonhi bzanyi bza laha misaveni, hambi xihi na xihi lexi xinga xa rihlaza, kumbe nsinya wihi na wihi, kambe tifanela kuyela vanhu lavangaliki ni mfungu wa Xikwembu mimombzeni ya vona. 
Tipfumeleliwe kuvaxanisa hi kuvaluma ntlhanu wa tihweti, kambe tingavadlayi, kufehla ka vuhlungu bzakona bzifana ni kufehla ka xipame loko xiluma munhu. 
Masikwini walawo vanhu vatalava rifu, kambe avangarikumi; vatanavela kufa, kambe rifu ritavabaleka ritsutsuma rivasiya.
Tinjiya takona ativonaka na tifana ni mahanchi lawa malungiseliweke kuya nyimpini. Tinhlokweni ta tona akuli ni svofana ni tihari, tivoneka tonge i ta golidi; xivumbeko xa nghohe ya tona axifana ni nghohe ya munhu. 
Misisi ya tona ayifana ni misisi ya vavasati, kasi matinyo ya tona amafana ni matinyo ya nghonyama. 
Atili ni lesvifanaka ni svisirhelelo sva nsimbi svifuveni sva tona, kutani mpfumawulu wa timpapa ta tona awufana ni mpfumawulu wa tin'qolo letotala ta mahanchi letitsutsumelaka nyimpini. 
Mincila ya tinjiya ayifana ni ya svipame na yili ni mindzhombo, kutani matimba ya tona, lawa amali mincileni ya tinjiya, amali ya kuvavisa vanhu hi ntlhanu wa tihweti. 
Atili ni hosi leyi yitifumaka, yinga ntsumi ya khele leri royenta svinene rokala makumu; vito ra yona hi Xiheberu i Abadoni, hi Xigirika vaku i Apoliyoni.
Kuhundzile khombo rosungula, kambe vonani, kahata ra vumbirhi.
Kutani ntsumi ya vuntlhanu ni yin'we yiba mhalamhala ya yona. Nitwa rito lerihumaka hi le timhondzweni ta mune ta alitari ya golidi leringa mahlweni ka Xikwembu. 
Yibzela ntsumi ya vuntlhanu ni yin'we leyinga ni mhalamhala, yiku: “Tshunxa tintsumi leti ta mune letibohiweke nambzeni lowukulu wa Ewufrata!” 
Kutani tintsumi leti ta mune leti atitilulamiselile na tirindzela nkarhi ni siku ni hweti ni lembe, titshunxiwa lesvaku tidlaya xikhemu xin'we xa vunharhu xa vanhu va misava. 
Ntsengo wa mab'uthu lawa amagadile mahanchi awuringana madzana mambirhi ya magidi (200 000 000); ntsengo wakona niwutwile hi tindleve. 
Hi svona lesvi ningasvivonisa xisvona sva mahanchi, ka xivono xa mina: Vagadi va wona avayambale svisirhelelo svifuveni lesvi asvifana ni ndzilo hi kupshuka, svili sva rihlaza kukota “xjasinto” ni xivavula. Tinhloko ta mahanchi atifana ni ta tinghonyama; milon'weni ya tona akuhuma ndzilo ni musi ni xivavula. 
Xiyenge xin'we xa vunharhu xa vanhu xidlayiwa hi mintungu leyi yinharhu; xidlayiwa hi ndzilo ni musi ni xivavula, svinga lesvi asvihuma milon'weni ya mahanchi. 
Matimba ya mahanchi amali milon'weni ya wona ni le mincileni ya wona, hikuva mincila yoleyo ayifana ni tinyoka, yili ni tinhloko, kutani mahanchi amakota kuluma hi yona.
Vanhu hinkwavu lavangapona kudlayiwa hi mintungu leyi, avafularhelanga lesviyendliweke hi mavoko ya vona: Avatshikanga kugandzela madimoni ni svikwembu sva hava sva golidi ni sva silivhere ni sva koporo ni sva maribze ni sva mintsandza, lesvingavoniki, svingatwiki, hambi kuli kufamba svingafambiki. 
Avahundzukanga ka vudlayi, hambi ka vuloyi bza vona, hambi ka vuwosvi hambi ka vuyivi bza vona.
NHLAVUTELO 10
Kutani nivona ntsumi yin'wana ya matimba yixika hi le tilweni na yiyambale refu, yili ni nkwangulatilo henhla ka nhloko ya yona; nghohe ya yona ayifana ni jambu, milenge ya yona ayifana ni timhandze ta ndzilo. 
Vokweni ra yona ayili ni xibukwana lexipfuliweke. Kutani yiveka nenge wa yona wa xinene ka lwandle, lowu wa ximantsi yiwuveka laha ka misava, 
yihuwelela hi rito leritlakukeke kufana ni loko nghonyama yibonga. Loko yihuwelelile, kutwakala kudzindza ka matilo ka ntlhanu ni ka mbirhi. 
Kuteloko matilo ya ntlhanu ni mambirhi madzindzile, ni tilulamisela kutsala, kambe nitwa rito lerihumaka tilweni riku: “Pfala hi mfungu lesvivuliweke hi kudzindza ka svingwalangwandza lesvi sva ntlhanu ni svimbirhi, kambe ungasvitsali.”
Kutani ntsumi leyi niyivoneke na yiyimile lwandle ni ka misava, yitlakusela voko ra yona ra xinene tilweni, 
yihlambanya hi vito ra Lweyi ahanyaka hilaha kungaheliki, lweyi atumbuluxeke tilo ni lesvinga ka rona, ni misava ni lesvinga ka yona, ni lwandle ni lesvinga ka rona, kutani ntsumi yiku: “Akungahavi na kuhlwela, 
kambe masikwini ya rito ra ntsumi ya vuntlhanu ni timbirhi, loko yitachaya mhalamhala, xihundla xa Xikwembu lexi axifihliwile, lexi xixibzeleke vaprofeta, malandza ya xona, xitahetiseka.”
Kutani rito leri niritweke rihuma tilweni, ritlhela rivulavula na mina riku: “Famba uyateka buku leyipfuliweke, vokweni ra ntsumi leyiyimeke lwandle ni laha misaveni.” 
Hi loko niya ka ntsumi niyakombela lesvaku yininyika xibukwana lexinga vokweni ra yona. Ntsumi yiku ka mina: “Xiteke uxija; khwirini ra wena xitabava, kambe non'weni xitatsokombela kufana ni vulombe.” 
Hi loko niteka xibukwana vokweni ra ntsumi, nixija. Axitsokombela kufana ni vulombe non'weni, kambe loko nixijile, nitwa kubava khwirini ra mina. 
Kutani yinibzela lesvinge: “Wahafaneliwa hi kuyaprofeta kambe ka vanhu va svib'ongo svohambanahambana, ni vamatiko layotala, ni va tindzimi tohambanahambana, ni ka tihosi letotala.”
NHLAVUTELO 11
Kutani ninyikiwa rihlanga ropima ha rona, rofana ni nhonga, nibzeliwa marito lawa mange: “Pfuka upima Tempele ya Xikwembu ni alitari ni ntsengo wa lavagandzelaka kona. 
Kambe ungapimi rithangu ra Tempele ra le handle, ritshike, hikuva rinyikiwile vamatiko, kutani vatakandziyela doropa lerokwetsima hi xipimo xoringana tihweti ta mune wa makume ni timbirhi. 
Nitanyika timboni ta mina ta timbirhi matimba, kutani titaprofeta hi xipimo xa khulu ni madzana mambirhi ni ntlhanu wa makume ni rin'we (1260) wa masiku, na tiyambale sviyambalu sva masaka.”
Timboni leti i minsinya yimbirhi ya maolivha ni svitlhomativoni svimbirhi, lesvi svinga mahlweni ka Hosi ya misava. 
Loko munhu aringeta kuvayendla svobiha, kutahuma ndzilo hi le milon'weni ya vona, wuhelisa valala va vona; hi mukhuva wolowo mani na mani lweyi angataringeta kuvayendla svobiha, afanela kudlayiwa. 
Lava va ni matimba yopfala tilo lesvaku mpfula yingani, masikwini ya kuprofeta ka vona; nasvona va ni matimba henhla ka mati kumahundzula mayendla ngati; vanyikiwile ni matimba ya kuba misava hi mintungu ya tinxakaxaka, makhambi lawa vamalavaka.
Loko vaheta kuvula vumboni bza vona, xivandzana lexihumaka hi le kheleni leroyenta svinene rokala makumu, xitalwa na vona, xivahlula, xiva xivadlaya. 
Kutani mintsumbu ya vona yiku chanjala ntsendzeleni wa doropa lerikulu, laha Hosi ya vona yingavambiwa kona xihambanwini, doropa leri loko vafanisa vange, i Sodoma ni Gibita. 
Kuhundze masiku manharhu ni hamfu na mintsumbu leyi yili karhi yihlaleliwa hi vanhu va svib'ongo lesvotala, va tinxaka ni tindzimi letotala, lavahumaka matikweni lawa yotala, kutani vangapfumeli lesvaku mintsumbu leyi yilahliwa sirheni. 
0Lava vayakeke misaveni vatatsaka hi kudlayiwa ka vona, vacina, vanyikana ni svihiwa, hikuva vaprofeta lava vambirhi avaxanisile svinene vayaki va misava. 
Kambe ndzhaku ka masiku lawo ya manharhu ni hamfu, amoya wa vutomi lowuhumaka hi le ka Xikwembu, wunghenile ka vona, kutani vasuka vayima hi milenge ya vona. Hinkwavu lava vavavoneke vakhomiwa hi kuchava lokukulu. 
Kutani vatwa rito leritlakukeke na rihuma tilweni rivabzela lesvi: “Tlhantukani mita halenu!” Hi loko vatlhantukela tilweni hi refu, na valala va vona vali karhi vavavona. 
Hi nkarhi wolowo kuva ni kutsekatseka lokukulu ka misava, kutani xikhemu xin'we xa vukhume xa doropa xihirimuka, kufa vanhu va ntlhanu wa makhulu ni makhulu mambirhi (7 000) na vadlawa hi kutsekatseka loku. Lava vasaleke vakhomiwa hi kuchava lokukulu, kutani vadzunisa Xikwembu xa le tilweni.
uhundzile yowee wa vumbirhi. Kambe vonani, yowee wa vunharhu wata kungali kangani.
Hi loko ntsumi ya vuntlhanu ni timbirhi yiba mhalamhala ya yona, kutani kutwakala marito lamatlakukeke ya le tilweni maku: “Matimba ya mimfumu ya misava, svosvi manyikiwile Hosi ya hina na Kriste wa yona, kutani atafuma hilaha kungaheliki.” 
Kutani vakulukumba va makume mambirhi ni mune lava vatshameke sviluvelweni sva vona mahlweni ka Xikwembu, vakhinsama vakorhamisa tinhloko, vagandzela Xikwembu, 
vaku:“We Hosi, Xikwembu xa matimba hinkwawu,wena lweyi anga kona, lweyi aali kona,hakukhensa, hikuva utirhisile matimba lamakulu ya wena, kutani svosvi usungulile kufuma.
Matiko ya misava mahlundzuka svinene, kambe siku ra vukarhi bza wena rifikile; i nkarhi wa kuyavanyisa lavafeke.I nkarhi wa kunyika hakelo ka vaprofeta, malandza ya wena,ni ka vahlawuliwa va wena hinkwawu, ni ka hinkwavu lava vakuchavaka, lavakulu ni lavatsongo.I nkarhi wa kuhelisa lavahahlulaka misava.”
Hi loko kupfuliwa Tempele ya Xikwembu leyinga tilweni, kutani Areka ya Ntwananu yivonaka Tempeleni leyi ya xona. Kutani kuva ni kuhatimahatima, ni kudzindza ka tilo, kutwakala ka marito, misava yitsekatseka, kuwa ni marhalana lamakulu.
NHLAVUTELO 12
Kutani kuhumelela singita lerikulu tilweni, ra wansati lweyi ayambaleke jambu, n'weti ayili hansi ka minkondzo ya yena, aali ni hari nhlokweni ya yena, ya tinyeleti ta khume ni timbirhi. 
Yena aalun'wa, ali kusuhi ni kuveleka, kutani aba nyandha hi kutwa kuvava ka kulun'wa ka kuveleka.
Kuhumelela singita rin'wana tilweni ra dragona lerikulu ropshuka, ra tinhloko ta ntlhanu ni timbirhi ni timhondzo ta khume, ni hari ya vuhosi henhla ka nhloko yin'wana ni yin'wana ya yona. 
Ncila wa rona dragona wuhawula xikhemu xin'we xa vunharhu xa tinyeleti ta le mpfhukeni, wuticukumetela misaveni. Kutani dragona riyayima mahlweni ka wansati lweyi aali kusuhi ni kuveleka, lesvaku ritatekela kuminta n'wana loko ahakuvelekiwa. 
Wansati aveleka n'wana wa mufana, lweyi angatafuma matiko hinkwawu hi nhonga ya nsimbi. Kambe n'wana awutliwa, ayisiwa henhla ka Xikwembu ni le Xitshan'wini xa Vuhosi. 
Kutani wansati ayatumbela mananga, laha Xikwembu ximulungiseleke ndhawu kona, laha angatahlayisiwa aphameliwa kona, hi masiku lawa maringanaka khulu ni madzana mambirhi ni ntlhanu wa makume ni rin'we (1260).
Kutani kupfuka nyimpi tilweni, ya Mikayele ni tintsumi ta yena loko valwa ni dragona; na rona dragona rilwa na rili ni tintsumi ta rona. 
Kambe dragona rihluliwa, ringahapfumeleliwi kutshama tilweni, rona ni tintsumi ta rona. 
Hi loko dragona lerikulu ricukumetiwa riyawela hansi, rona nyoka ya khale leyivuliwaka Diyavulosi kumbe Sathana, Mukanganyisi wa misava hinkwayu; ricukumetiwa riyawela hansi misaveni, tintsumi ta rona na tona ticukumetiwa kun'we na rona. 
Kutani nitwa rito leritlakukeke tilweni riku:“Svosvi, kuhlayiseka ka Xikwembu xa hina ni matimba ya xona, ni Mfumu wa xona, ni vuhosi bza Kriste wa xona, svifikile, hikuva lweyi ahehlaka vamakwerhu, muhehli lweyi avamangalelaka vusiku ni nhlekanhi mahlweni ka Xikwembu xa hina,acukumetiwile ayawela hansi.
Vamakwerhu vamuhlulile hi ngati ya Xinyempfana,ni vumboni lebzi vabzihumeseke, kutani avarhandzanga vutomi bza vona kuyafika kufeni.
Hikolaho, tsakani n'wina matilo, na n'wina lavayakeke ka wona;kambe yowee, n'wina vayaki va misava ni va lwandle,hikuva Diyavulosi axikele ka n'wina;akarihile ngopfu hi kutiva lesvaku nkarhi wa yena wukomile.”
Loko dragona rivona lesvaku ricukumetiwile riyawela hansi misaveni, rihlongolisa wansati lweyi angaveleka n'wana wamufana. 
Kambe wansati anyikiwa timpapa timbirhi ta gama lerikulu lesvaku ahahela mananga, kuyatumbela kona, ndhawini leyi angatahlayisiwa aphameliwa ka yona hi xipimo xa nkarhi, ni minkarhi, ni hamfu ya nkarhi kule ni nyoka. 
Hi loko dragona rihlanta mati hi nomo wa rona, mafana ni nambu hi kutala, malandza wansati lesvaku mamukoka. 
Kambe misava yilamulela wansati hi kuyahlamisa nomo wa yona, yiminta nambu lowu dragona riwuhlanteke hi nomo wa rona.
Dragona rikariha svinene hikolaho ka wansati lweyi, risuka riyalwa ni va rixaka ra yena lavasaleke, lavahlayisaka milawu ya Xikwembu ni kuveka vumboni bza Yesu. 
NHLAVUTELO 13
Kutani nivona xivandzana na xihuma hi le lwandle. Axili ni khume ra timhondzo ni tinhloko ta ntlhanu ni timbirhi, ni hari ya vuhosi rimhondzweni rin'wana ni rin'wana ra xona, ni vito lerisandzaka Xikwembu na ritsaliwile tinhlokweni ta xona. 
Xivandzana lexi nixivoneke, axifana ni yingwe, milenge ya xona ayifana ni ya berhe ni nomo wa xona awufana ni nomo wa nghonyama. Kutani dragona rinyika ntamu wa rona ka xivandzana lexi, nasvona riva rinyikela ni xiluvelo xa rona ni matimba lamakulu. 
Yi'nwe ka tinhloko ta xivandzana yivoneka na yili ni muzoko lowuyisaka kufeni, kambe muzoko wakona wuhola, kutani misava hinkwayu yilandza xivandzana lexi, yixihlamala. 
Vanhu vagandzela dragona hikuva rinyikile xivandzana matimba ya rona, vagandzela xivandzana vaku: “Lweyi afanaka ni xivandzana i mani, nasvona, xana i mani lweyi angalwaka na xona?”
Kutani xivandzana xinyikiwa nomo wohumesa marito yotikulisa ni yosandza, xipfumeleliwa kutirha kuringana tihweti ta mune wa makume ni timbirhi. 
Hi loko xipfula nomo wa xona xisandza Xikwembu ni kusandza vito ra xona ni tabernakele ya xona ni kusandza lavayakeke tilweni. 
Nasvona, xipfumeleliwa kulwa ni vahlawuliwa va Xikwembu ni kuvahlula. Xinyikiwa ni matimba henhla ka vanhu vatinxaka hinkwatu, ni vasvivongo hinkwasvu, ni vatindzimi hinkwatu, ni va matiko hinkwawu. 
Kutani vayaki hinkwavu va laha misaveni vataxigandzela; vanga lava mavito ya vona mangatsaliwangiki ka Buku ya Xinyempfana lexi xingadlawa kusukela kutumbulukeni ka matilo ni misava.
“Lweyi anga ni tindleve, aayingise:
Lweyi kukhomiwa svimukongomeke, atakhomiwa hakunene;ni lweyi kudlayiwa hi tlhari svimukongomeke,atadlayiwa hi tlhari hakunene.” Lesvi svivula lesvaku vahlawuliwa va Xikwembu vafanele kutiyisela, vava ni kupfumela.
Kutani nivona xivandzana xin'wana lexihumaka hi le misaveni, na xili ni timhondzo timbirhi kufana ni Xinyempfana, kambe xivulavula kukota dragona. 
Ka xivandzana lexorhanga, lexavumbirhi xi ni matimba hinkwawu yotirha, kukota lexorhanga; xisindzisa misava ni vayaki va yona kugandzela xivandzana lexorhanga lexi muzoko wa xona woyisa kufeni wungahola. 
Xiyendla masingita lamakulu, hambi wuli ndzilo xiwuxikisa hi le tilweni, wuwela misaveni na vanhu vali karhi vasvivona. 
Kutani hi masingita lawa xipfumeleliwaka kumayendla mahlweni ka xivandzana lexorhanga, xikanganyisa vayaki va misava, xivabzela kuyendla xifaniso vayendlela xivandzana lexi axitsemiwile hi banga kambe xiya mahlweni xihanya. 
Kutani xivandzana xavumbirhi xipfumeleliwa kunghenisa kuhefemula ka xifaniso xa xivandzana lexorhanga, lesvaku xifaniso xakona xikota ni kuvulavula, ni kuyendla lesvaku lavayalaka kuxigandzela vadlawa. 
Nasvona, xivandzana lexi xilerisa lesvaku vanhu hinkwavu, lavakulu ni lavatsongo, vafuwi ni svisiwana, vatshunxeki ni svikarawa, vafungiwa vokweni ra xinene kumbe ka ximombo, 
kuyendlela lesvaku kungavi na mun'we lweyi akotaka kuxava kumbe kuxavisa, loko angali na mfungu, hi lesvaku vito ra xivandzana, kumbe nhlayo leyivulaka vito ra xona. 
Lesvi svilava vutlhari: Lweyi anga ni kutwisisa aakume nhlayo yoleyo ya xivandzana, hikuva i nhlayo leyivulaka vito ra munhu. Nhlayo yakona i ntlhanu wa madzana ni rin'we ni ntlhanu wa makume ni rin'we ni ntlhanu na xin'we (666)
NHLAVUTELO 14
Nilanguta, kutani nivona Xinyempfana na xiyimile ntshaveni ya Siyoni, na xili ni vanhu va dzana ni mune wa makume ni mune wa makhulu (144 000) lava mimombo ya vona yitsaliweke vito ra xona ni ra Tatana wa xona. 
Kutani nitwa rito rihuma tilweni rifana ni mpfumawulu wa mati layotala, ni mpfumawulu wa kudzindza lokukulu; rito leri niritweke arifana ni mpfumawulu wa tiharipa loko tichayiwa hi vachayi va tona. 
Vayimbelela lesvifanaka ni risimu lerimpsha, na vali mahlweni ka xiluvelo ni le mahlweni ka svivumbiwa lesvihanyaka sva mune, ni le mahlweni ka vakulukumba. Akuli hava ni mun'we lweyi akotaka kujondza risimu rakona handle ka lava va dzana ni mune wa makume ni mune wa makhulu (144 000), lavakutsuliweke misaveni. 
Lava, hi lava vangatinyamisangiki hi vavasati, hikuva vatengile. Hi lava valandzelelaka Xinyempfana hinkwaku lomu xiyaka kona. Lava hi lava vakutsuliweke xikarhi ka vanhu lesvaku vava mihandzu yorhanga ya ntshovelo, vahumeseliwa Xikwembu ni Xinyempfana. 
Akuhumanga vunhwa milon'wini ya vona ni siku ni rin'we; vahava xivati.
Kutani nivona ntsumi yin'wana na yili karhi yihaha hi le xikarhi ka tilo, na yili ni Evhangeli leyingaheliki, lesvaku yitayipaluxa ka lava vayakeke misaveni, ka vanhu va matiko hinkwawu, ni va tinxaka hinkwatu, ni va tindzimi hinkwatu, ni va svib'ongo hinkwasvu. 
Kutani yitlakusa rito yiku: “Chavani Xikwembu, mixidzunisa, hikuva nkarhi wa xona wa kuyavanyisa wufikile. Mugandzeleni, yena muyendli wa tilo ni misava ni wa lwandle ni svihlovo sva mati.”
Kulandza ntsumi yin'wana ya vumbirhi, yiku: “Awile, awile Babilona, doropa lerikulu, rona leri ringanwisa vanhu va matiko hinkwawu vhinyu lerobava ra vuwosvi bza rona!”
Kutani kulandza ntsumi yin'wana ya vunharhu, yitlakusa rito yiku: “Mun'wana ni mun'wana lweyi agandzelaka xivandzana ni xifaniso xa xona, atlhela akuma ni mfungu mombzeni wa yena kumbe vokweni ra yena, 
na yena atanwa vhinyu ra vukarhi bza Xikwembu, leringatacheliwa xinwelweni xa kukariha loku ka xona, na ringatimuliwanga; kutani ataxanisiwa hi ndzilo ni xivavula, mahlweni ka tintsumi letokwetsima ni le mahlweni ka Xinyempfana. 
Kutani musi wa ndzilo lowu wuvaxanisaka wutuvikela henhla hilaha kungaheliki; lavagandzelaka xivandzana ni xifaniso xa xona, svin'we ni hinkwavu lava vayamukeleke mfungu wa vito ra xona, avakumi kuwisa, vaxaniseka vusiku ni nhlekanhi.”
Lesvi svilava lesvaku vahlawuliwa va Xikwembu vatiyisela, na vali karhi vahlayisa milawu ya xona, ni kupfumela ka vona ka Yesu.
Kutani nitwa rito rihuma tilweni riku: “Tsala lesvi: Kukatekile vafi lava kusukela svosvi vafelaka Hosini!” Moya na wona wuli: “Ina, vakatekile, hikuva vatahumula minkarhalweni ya vona, kutani mintirho ya vona yitavalandzela.”
Nilanguta kutani nivona refu lerobasa; henhla ka rona akutshamile lweyi afanaka ni N'wana-wa-Munhu, na ali ni hari ya golidi nhlokweni ni sikelo lerokariha vokweni. 
Kutani ntsumi yin'wana yihuma hi le Tempeleni, yihuwelela hi rito leritlakukeke, yiku ka lweyi atshameke henhla ka rifu “Nghenisa sikelo ra wena utshovela, hikuva nkarhi wa kutshovela wufikile, nasvona ntshovelo wa misava wuwupfile svinene, wuwupfele kutshoveliwa.”
Hi loko lweyi atshameke henhla ka refu andzuwetela sikelo ra yena misaveni, kutani misava yitshoveliwa.
Kutani ntsumi yin'wana yita na yihuma hi le Tempeleni ya le tilweni, na yona yili ni sikelo lerokariha.
Hi loko ntsumi yin'wanyana leyinga ni matimba henhla ka ndzilo, yita hi le alitarini, kutani yihuwelela hi rito leritlakukeke, yibzela lweyi atameleke sikelo lerokariha yiku: “Nghenisa sikelo ra wena leri, uhlengeleta svichocho sva mimvhinya ya laha misaveni, hikuva mihandzu yakona yiwupfile!” 
Hi loko ntsumi yindzuwetela sikelo ra yona misaveni yihlengeleta mawuvha ya mimvhinya ya laha misaveni, yihoxa xikamelweni xa vukarhi lebzikulu bza Xikwembu.
Kutani mihandzu yipshanyeliwa xikamelweni handle ka doropa, kutani ngati yihuma xikamelweni, yikhuluka mpfhuka wa madzana manharhu ya makilometru (300 km), yiyendla nambu woyenta kolomu ka metru ni hamfu.
NHLAVUTELO 15
Kutani nivona tilweni xikombiso xin'wana lexikulu, xohlamalisa, xa tintsumi ta ntlhanu ni timbirhi letinga ni mintungu ya ntlhanu ni mimbirhi. Leyi i mintungu yohetelela, hikuva hi wona makumu ya vukarhi bza Xikwembu.
Kutani nivona xilo xin'wana lexifanaka ni lwandle ra nghilazi leripatsaneke ni ndzilo, nivona ni lavangahlula xivandzana ni xifaniso xa xona, na vahlulile ni nhlayo leyivulaka vito ra xona. Avayimile kusuhi ni lwandle ra nghilazi na vatamele tiharipa leti Xikwembu xivanyikeke tona, 
vayimbelela risimu ra Moxe nandza wa Xikwembu, ni risimu ra Xinyempfana, vaku:“Wena Hosi, Xikwembu xa matimba hinkwawu,ahi kukula ni kuhlamalisa ka mintirho ya wena;wena Mufumi wa matiko hinkwawu,ahi kululama ni kutshembeka ka tindlela ta wena!
I mani lweyi angatakala angakuchavi, wena Hosi, i mani lweyi angatayala kutwalisa vito ra wena ke?Hi wena ntsena lweyi akwetsimeke, kutani vamatiko hinkwavu vatatavatakhinsama mahlweni ka wena, hikuva mintirho ya wena leyolulama yi le rivaleni!”
Ndzhaku ka svosvo, nivona Tempele na yipfuliwile tilweni, na yili ni tabernakele ya vumboni ndzeni ka yona. 
Tintsumi ta ntlhanu na timbirhi leti atili ni mintungu ya ntlhanu ni mimbirhi, tihuma Tempeleni, na tiyambele sviyambalu sva ntsembzana wunene wa kubasa, titibohe svifuva hi mabandhi ya golidi.
Kutani xin'we xa svivumbiwa sva mune lesvihanyaka, xinyika tintsumi leti ta ntlhanu ni timbirhi mindzheko ya golidi ya ntlhanu ni yimbirhi, leyitaleke hi vukarhi bza Xikwembu lexihanyaka hilaha kungaheliki. 
Tempele yitala hi musi lowutisiwaka hi kukwetsima ni matimba ya Xikwembu. Aangali kona ni mun'we lweyi aakota kunghena Tempeleni, kukondza kuhela mintungu ya ntlhanu ni yimbirhi leyi yitisiweke hi tintsumi ta ntlhanu ni timbirhi.
NHLAVUTELO 16
Kutani nitwa rito leritlakukeke na rihuma Tempeleni, riku ka tintsumi leti ta ntlhanu ni timbirhi: “Yanani, miyachulula misaveni lesvi svinga ka mindzheko leyi ya ntlhanu ni yimbirhi ya vukarhi bza Xikwembu.”
Ntsumi yorhanga yiyachulula lesvi asvili ndzhekweni wa yona misaveni. Kutani vanhu lavanga ni mfungu wa xivandzana, vanga lavagandzelaka xifaniso xa xona, vahuma svilondza lesvonyenyentsa, svovavisa ngopfu.
Ntsumi ya vumbirhi yichulula lesvi asvili ndzhekweni wa yona lwandle, kutani lwandle rihundzuka rifana ni ngati ya munhu lweyi afeke; kutani hinkwasvu lesvihanyaka lwandle svifa.
Ntsumi ya vunharhu yichulula lesvi asvili ndzhekweni wa yona minambzeni ni le svihlobzeni sva mati, kutani svihundzuka ngati. 
Hi loko nitwa ntsumi leyinga ni matimba henhla ka sva mati yiku: “Ululamile kuyavanyiseni ka wena, wena lweyi akwetsimeke, wena lweyi anga kona, lweyi aali kona. 
Hikuva vanhu lava vahalatile ngati ya vahlawuliwa va wena ni ya vaprofeta, kutani uvanyikile ngati vanwa. I hakelo ya vona.” 
Kutani nitwa rito lerihumaka hi le alitarini riku: “Ina, we Hosi Xikwembu xa matimba hinkwawu, kuyavanyisa ka wena katshembeka, kululamile.”
Ntsumi ya vumune yichulula lesvi asvili ndzhekweni wa yona ka jambu, kutani jambu ripfumeleliwa kuhisa vanhu hi ndzilo. 
Vanhu vapsha hi kuhisa loku kuchavisaka ngopfu, kutani varhuketela vito ra Xikwembu lexinga ni matimba henhla ka mintungu leyi, kambe avahundzukanga, ni kuxidzunisa avaxidzunisanga.
Ntsumi ya vuntlhanu yichulula lesvi asvili ndzhekweni wa yona xiluvelweni xa xivandzana. Hi loko mfumu wa xona wufunengetiwa hi munyama, kutani vanhu vatiluma tindzimi hikolaho ka kuvaviseka; 
varhuketela Xikwembu xa le matilweni, hi mhaka ya kutwa kuvava ni kuxaniseka hi svilondza, kambe avahundzukanga mintirhweni ya vona.
Ntsumi ya vuntlhanu ni yin'we yichulula lesvi asvili ndzhekweni wa yona nambzeni lowukulu wa Ewufrata, kutani mati ya wona mapsha lesvaku ndlela ya tihosi letitaka hi le vuxeni yipfuleka. 
Hi loko nivona mimoya yinharhu leyi ya chaka yofana ni makhele, na yihuma hi le non'weni wa dragona, ni le non'weni wa xivandzana, ni le non'weni wa muprofeta wa mavunhwa. 
Leyi i mimoya ya madimoni leyiyendlaka masingita, leyirhendzelekaka ka tihosi ta misava hinkwayu, yirhamba nyimpi, kuyalwa ni Xikwembu xa matimba hinkwawu hi siku lerikulu leritaka. 
(“Languta, nata kufana ni muyivi. Kukatekile lweyi ahitekaka, lweyi ahlayisaka sviyambalu sva yena, lesvaku angafambi na angayambalanga, kutani kuvoneka tingana takwe!”) 
Kutani mimoya yihlengeleta tihosi ndhawini leyi vange i Armaxjedoni hi ririmi ra Xiheberu.
Ntsumi ya vuntlhanu ni timbirhi yichulula lesvi asvili ndzhekweni wa yona mpfhukeni, kutani kutwala rito lerotlakuka, na rihuma hi le Xitshan'wini xa Vuhosi Tempeleni ya tilo, riku: “Sviyendlekile!” 
Kutani kuva ni kudzindza ni kuhatimahatima ni marito ni kutsekatseka lokukulu ka misava, loku akutshukanga kuva kona kusukela loko vanhu vavile kona laha misaveni; kutsekatseka loko kuvile ka matimba ni lokukulu svinene. 
Kutani, doropa lerikulu rikhemeka kuhuma svikhemu svinharhu, kutani madoropa ya vamatiko mahirimuka. Hi loko Xikwembu xitsundzuka Babilona, doropa lerikulu, kulinwisa ndzheko wa vhinyu ra vukarhi lebzikulu bza xona.
Svihlale hinkwasvu svinyamalala, ni tintshava tingahali kona. 
Hi loko ku na mpfula ya marhalana lamakulu ngopfu, maribze yakona amali ya mpimo wa mune wa makume ya makilu, mawa hi le tilweni, mawela vanhu vakondza varhuketela Xikwembu hi mhaka ya ntungu wa marhalana. Hikuva, ntungu wakona awuli wukulu nasvona awuchavisa ngopfu.
NHLAVUTELO 17
Kutani yin'we ka tintsumi leta ntlhanu ni timbirhi leti atili ni mindzheko ya ntlhanu ni yimbirhi, yita yiku ka mina: “Tana, nitakukomba hilaha muwosvi lwenkulu, lweyi atshameke henhla ka mati layotala, angatayavanyisiwa hakona, 
lweyi tihosi ta misava tiwosvaneke na yena, lweyi angadakwisa vayaki va laha misaveni hi vhinyu ra vuwosvi bza yena.”
Hi loko ntsumi yiniteka, yiniyisa mananga hi Moya. Kutani nivona wansati na atshamile henhla ka xivandzana xopshuka lexi axitele hinkwaku hi mavito yosandza Xikwembu; xivandzana xakona axili ni tinhloko ta ntlhanu ni timbirhi ni timhondzo ta khume. 
Wansati lweyi aayambale sviyambalu svovangama sva xivunguvungu ni lesvopshuka, nasvona aatisasekisile hi golidi, ni maribze ya risima ngopfu, ni tinwarhu ta nxavu wa kudura; vokweni ra yena aatamele ndzheko woyendliwa hi golidi lowutaleke hi svilo sva manyala ni chaka ra vuwosvi bza yena. 
Mombzeni wa yena akutsaliwile vito leri nhlamuselo ya rona wunga wa xihundla, lowunge: “BABILONA LWENKULU, MAMANA WA TINGHWAVANA NI WA LAVAYENDLAKA SVA MANYALA LAHA MISAVENI.” 
Kutani nivona wansati lweyi, aadakwisiwile hi ngati ya vahlawuliwa va Xikwembu ni ngati ya lavadlayiweke hi mhaka ya kulandza Yesu.Loko nimuvona, nihlamala ngopfu. 
Kambe ntsumi yiku ka mina: “Uhlamalela yini? Nitakubzela xihundla xa wansati lweyi, ni xa xivandzana lexi atshameke henhla ka xona, xa tinhloko ta ntlhanu ni timbirhi ni timhondzo ta khume. 
Xivandzana lexi uxivoneke, axili kona, kutani axahali kona, kambe xitafanela kutlhantuka xihuma hi le kheleni leroyenta svinene rokala makumu, xiya kuloveni. Kutani vayaki va laha misaveni, lava mavito ya vona makalaka mangatsaliwanga bukwini ya vutomi khale, na misava yingasitumbuluka, vatahlamala kuvona xivandzana, hikuva axili kona, kutani axahali kona, kambe xitafanela kutlhela xiva kona.
“Lesvi svilava miyanakanyu ya vutlhari. Tinhloko leti ta ntlhanu ni timbirhi i tintshava ta ntlhanu ni timbirhi leti wansati atshameke henhla ka tona. Nasvona, i tihosi ta ntlhanu ni timbirhi; 
ntlhanu wa tona tiwile, yin'wana yi kona, leyi yin'wana ayisita, kambe loko yita, yitafanela kuva kona nkarhinyana ntsena. 
Loko xili xivandzana lexi axili kona, lexi svosvi xingahaliki kona, i hosi ya vuntlhanu ni tinharhu, kambe i yin'we ni letosungula ta ntlhanu ni timbirhi, kutani xivandzana xexo xiya kuloveni.
“Timhondzo ta khume leti utivoneke i tihosi ta khume; atisinyikiwa kufuma, kambe titanyikiwa matimba ya vuhosi kuringana nkarhinyana ntsena, na tili ni xivandzana. 
Tihosi leti ti ni kupimisa kofana, kutani tinyika ntamu wa tona ni matimba ya tona ka xivandzana. 
Titalwa ni Xinyempfana, kambe Xinyempfana xitatihlula, hikuva i Hosi ya tihosi, ni Mufumi wa vafumi; ni malandza ya xona lawa mavitaniweke, lawa mahlawuliweke ni lawa matshembekaka, xitamanyika kuhlula.”
Kutani ntsumi yitlhela yiku ka mina: “Mati lawa umavoneke, laha kungatshama wansati lweyi wa muwosvi, i vanhu va svib'ongo lesvotala ni xitshungu lexikulu, i vanhu vamatiko layotala ni tindzimi letotala. 
Timhondzo ta khume leti utivoneke, ka xivandzana, hi tona tingatavenga ni kukwatisa wansati lweyi wa muwosvi, titayendla lesvaku ava xisiwana ni kusala na angayambalanga nchumu, titaja nyama ya yena, timuhisa hi ndzilo. 
Hikuva Xikwembu xinghenisile timbilwini ta tona lesvaku tiyisa mahlweni makungu ya tona: Hi kutwanana ka tona, titanyika matimba ya vuhosi bza tona ka xivandzana, kukondza marito ya Xikwembu mahetiseka.
“Loko ali wansati lweyi umuvoneke, i doropa lerikulu, lerifumaka tihosi ta misava.”
NHLAVUTELO 18
Ndzhaku ka svosvo nivona ntsumi yin'wana yixika hi le tilweni, na yili ni matimba lamakulu, ni misava yivoningiwa hi kuvangama ka yona. 
Yihuwelela hi rito lerikulu yiku:“Awile, awile, Babilona lwenkulu,ahundzukile kaya ka madimoni,ni vuchavelo bza mimoya ya chaka ya tinxakaxaka,ni tinyanyana ta tinxakaxaka letingatengangiki, tonyenyentsa, tovengeka.
Vanhu va matiko hinkwawu vanwile vhinyu robava ra vuwosvi bza yena;tihosi ta misava tiwosvane na yena,ni van'wamabindzu va misava leyi vafuwisiwile hi vuhunguki bza yena lebzochavisa.”
Kutani nitwa rito rin'wana lerihumaka tilweni riku:“N'wina vanhu va mina, humani mimusiya,lesvaku mitakala mingangheni svijohweni sva yena,mitakala mingaweliwi hi maxangu ya yena,
hikuva svijoho sva yena svintlhantakanyane kuyafika henhla tilweni,kutani Xikwembu xitsundzukile kuhomboloka ka yena.
Muyendleni lesvi amiyendleke svona, mimunyika ha kambirhi hakelo ya lesvi asviyendleke; andzhekweni lowu angachela svonwa ka wona,mucheleleni ka wona ka mbirhi.
Mukombeni maxangu ni mahlomulu,hi kuya hi mpimo wa kutidzunisa ka yena ni wa kuhunguka ka yena, hikuva mbilwini ya yena avula lesvi:‘Nitshama laha, mina Nkosikazi! Ani wansati wa mufelakazi,aningagami hi kuvona mahlomulu!’
Hikolaho ka svona, mintungu hinkwayu yitamuwela henhla hi siku rin'we, akuma mavabzi yochavisa,ni mahlomulu ni ndlala,kutani atahisiwa hi ndzilo,hikuva Hosi Xikwembu, muyavanyisi wa yena, a ni matimba lamakulu.”
Tihosi ta misava letinga wosvana na yena ni kuhanya vuhunguki bza yena, titarila tiba nkosi hikolaho ka yena, loko titavona musi wa kupsha ka yena. 
Titava kule hi kuchava maxangu ya yena, tiku:“Yowee! Yowee! Wena doropa lerikulu,wena Babilona doropa ra matimba, kuyavanyisiwa kukufikelile hi nkarhinyana ntsena.”
Van'wamabindzu va laha misaveni varila ni kuba nkosi hikolaho ka yena, lesvi nhundzu ya vona svosvi yingahava lweyi angayixavaka. 
Kuhava ni mun'we lweyi axavaka golidi ya vona, ni silivhere, ni maribze ya nkoka, ni tinwarhu ta nxavu wo dura; sviyambalu sva vona sva ntshembzana wa risima, lesvovangama sva xivunguvungu ni sva silika ni lesvopshuka; tinxakaxaka ta mapulangu layonun'hwela ni svibza sva mihlovohlovo lesvingavatliwa hi matinyo ya tindlopfu ni lesvi svinga sva mapulangu ya risima rikulu ni sva koporo, ni sva nsimbi, ni sva maribze lawa ya kurhetemuka; 
sinamoni, ni svin'wana svonandzihisa svakuja; b'aso ra alitari, ni mafurha ya “mira” ni minsinya yin'wana yonun'hwela; vhinyu ni mafurha ya maolivha, mapa ya mavele, ni fulahu, tihomu ni tinyempfu, mahanchi ni tin'qolo, ni svikarawa, hambi yili mimoya ya vanhu. 
Vataku: “Svilo lesvosaseka lesvi awunavela kuva na svona, svinyamalalile, hinkwaru rifuwo ra wena ni kuvangama ka wena svifambile, ungakala ungahasvikumi nakambe.” 
Van'wamabindzu va svilo lesvi, lavangafuma hi kubindzulisa doropeni rolero, vatayimela kule, hi kuchava maxangu ya yena. Vatarila ni kuba nkosi, 
aku:“Yowee! Yowee! Doropa lerikulu, leri ariyambale sviyambalu sva ntshembzana wa risima, svovangama sva xivunguvungu ni lesvopshuka;awutisasekisile hi golidi,ni maribze ya nkoka, ni tinwarhu. 
Kambe hi nkarhinyana ntsena rifuwo leri hinkwaru rihelisiwile!”Kutani hinkwavu vinyi va tingalawa, ni vakhandziyi va tona, ni vatluti, ni hinkwavu lavabindzulisaka hi kutirha le lwandle, vanyime kule, 
vahuwelela svinene loko vavona musi wa kupsha ka doropa lerikulu, vaku: “Hi rihi doropa leritshamaka rifana ni doropa leri hi vukulu xana?” 
Kutani vaticheletela ntshuri tinhlokweni, na vali karhi varila vaba nkosi, vahuwelela vaku:“Yowee! Yowee! Doropa lerikulu,leri hinkwavu lava avali ni tingalawa lwandle vakanganyisiwa hi rifuwo ra rona:Hi nkarhinyana ntsena, rihelisiwile.
Tsaka hi mhaka ya rona, wena tilo;na n'wina vahlawuliwa va Xikwembu,ni vapostola, ni vaprofeta, tsakani,hikuva Xikwembu xiriyavanyisile,ximirihisela.”
Kutani ntsumi ya matimba yitlakula ribze lerifanaka ni ribze ra kusila hi kukula, yirihoxa lwandle, yiku:“Hi svolesvi ungatayendliwa svona,wena Babilona, doropa lerikulu:Utawiseliwa hansi hi nsele,kutani awungahavi kona nakambe.
Mpfumawulu wa vachayi va tiharipani wa vayimbeleli ni wa vachayi va svitiringo ni va timhalamhala,awungahatwali nakambe laha ka wena.Mutirhi wa svilo svihi ni svihi sva mavoko angakala angahavi kona nakambe laha ka wena;ni mpfumawulu wa xigayu awungahatwali nakambe laha ka wena.
Kuvoninga ka rivoni,akungahavonaki nakambe laha ka wena,ni marito ya muteki ni ya mutekiwa amangahatwali nakambe laha ka wena; hikuva van'wamabindzu va wena avali vafuwi va laha misaveni, kutani vanhu va matiko hinkwawu vakanganyisiwile hi vungoma bza wena.”
Ka doropa leri, kukumiwe ngati ya vaprofeta ni ya vahlawuliwa va Xikwembu ni ya hinkwavu lavangadlawa laha misaveni.
NHLAVUTELO 19
Ndzhaku ka svosvo, nitwa lesvifanaka ni rito ra matimba, ra xitshungu lexikulu le tilweni, rihuwelela riku:“Haleluya!Kuhlayiseka ni kukwetsima ni matimba i sva Xikwembu xa hina,
hikuva kuyavanyisa ka xona katshembeka, kululamile minkarhi hinkwayu.Xiyavanyisile muwosvi lwenkululweyi aboliseke misava hi vuwosvi bza yena, kutani xirihiselile ngati ya malandza ya xona henhla ka yena.”
Xiyengeta xihuwelela xiku: “Haleluya!Musi wa kupsha ka yena wutuvikela henhla hilaha kungaheliki.”
Kutani vakulukumba lava va makume mambirhi ni mune, vakhinsama vakorhama, vagandzela Xikwembu lexitshameke Xitshan'wini xa Vuhosi na vali ni svivumbiwa lesvihanyaka sva mune, vaku:“Amen, Haleluya!”Nkhuvu wa vukati bza Xinyempfana
Kutani kuhuma rito hi le Xitshan'wini xa Vuhosi riku:“Dzunisani Xikwembu xa hina,n'wina hinkwenu malandza ya xona na n'wina lava mixichavaka,lavakulu ni lavatsongo.”
Kutani nitwa lesvifanaka ni rito ra xitshungu lexikulu kumbe mpfumawulu wa mati layotala, svifana ni mpfumawulu wa kudzindza lokukulu ka tilo, sviku:“Haleluya!Kufuma i ka Hosi,Xikwembu xa hina lexinga ni matimba hinkwawu.
Ahitsakeni hitsakisisa,hixidzunisa,hikuva nkhuvu wa vukati bza Xinyempfana wufikile,ni mutekiwa wa xona atilulamisile;
anyikiwile kuyambala sva ntshembzana wa risima,wovangama ni wa nkoka.”Lesvi sva “ntshembzana wa risima”, svivula mintirho yolulama ya vahlawuliwa va Xikwembu.
Kutani ntsumi yiku ka mina: “Tsala lesvi: Kukatekile lavarhambiweke kutalalela nkhubzini wa vukati bza Xinyempfana.” Kutani yitlhela yiku ka mina: “Lawa i marito lawa matiyeke ya Xikwembu.” 
Kutani nikhinsama nikorhama milengeni ya yona kutayigandzela, kambe yiku ka mina: “Ungatshuki uyendla svosvo, mina ni nandza ntsena, kukota wena ni vamakwenu lavahlayisaka vumboni lebzihumesiweke hi Yesu  Gandzela Xikwembu!” Vumboni lebzi bzihumesiweke hi Yesu, hi bzona mongo wa vuprofeta.
Ndzhaku ka svona, nivona tilo ripfuliwile, kan'wekan'we, kuvoneka hanchi robasa. Lweyi agadeke rona, mavito ya yena vali i “Mutshembeki” ni “Ntiyiso”. Ayavanyisa ni kulwa hi kululama. 
Mahlo ya yena mafana ni langavi ra ndzilo; nhlokweni ya yena ku ni tihari ta vuhosi letotala, nasvona atsaliwile vito leri kungaliki na munhu lweyi aritivaka, loko angali yena n'winyi wa rona ntsena. 
Ayambele sviyambalu lesvipetiweke angatini, kutani vito leri vamuchuleke rona i “Rito ra Xikwembu”. 
Kutani mab'uthu ya le tilweni lawa mayambaleke sviyambalu sva ntshembzana wa risima, lowobasa ni wa nkoka, mamulandzelela na magadile mahanchi yobasa. 
Anon'weni wa yena kuhuma tlhari lerokariha, leri angatatsema matiko ha rona, kutani atamafuma hi nhonga ya nsimbi. Atakandziyela xikamelweni xa vhinyu ra vukarhi lebzochavisa bza Xikwembu lexinga ni matimba hinkwawu. 
Ka jansi ra yena ni le nyongeni ya yena, kutsaliwile vito leringe: “Mufumi wa vafumi ni Hosi ya tihosi.”
Kutani nivona ntsumi na yiyimile ka jambu. Yivitana, hi rito leritlakukeke, tinyanyana hinkwatu letihahaka xibakabakeni xa tilo, yiku: “Tanani, mitahlengeletana, milalela nkhubzini lowukulu wa Xikwembu; 
mitaja nyama ya tihosi, ni nyama ya tindhuna ta tinyimpi, ni nyama ya tinhenha, ni nyama ya mahanchi ni ya vagadi va wona, ni nyama ya vanhu hinkwavu, vatshunxeki ni svikarawa, lavakulu ni lavatsongo.”
Kutani nivona xivandzana ni tihosi ta misava ni mab'uthu ya tona, titlhangene kulwa ni lweyi atshameke henhla ka hanchi, tilwa ni mab'uthu ya yena. 
Xivandzana xikhomiwa, kukhomiwa ni muprofeta wa mavunhwa lweyi aayendla masingita mahlweni ka xona hi masingita lawa, aaxisa lava avali ni mfungu wa xivandzana ni lava avagandzela xifaniso xa xona. Kutani xivandzana ni muprofeta wa mavunhwa vahoxiwa svin'we na vahahanya tiveni ra ndzilo lowupfurhaka na wuli ni xivavula. 
Lava van'wana vadlawa hi tlhari ra lweyi atshameke henhla ka hanchi, tlhari leri rihumaka non'weni wa yena, kutani tinyanyana hinkwatu tija tixurha hi nyama ya vona.
NHLAVUTELO 20
Kutani nivona ntsumi leyixikaka hi le tilweni, na yitamele khiya ra khele leroyenta rokala makumu, yitamele ni chini lerikulu. 
Kutani yikhoma dragona, nyoka leyi ya khale  yiriboha nkarhi woringana malembe ya khulu (1 000). 
Yirihoxa kheleni, yipfala, yilema ndzeni, yiveka ni mfungu lesvaku ringahayi mahlweni hi kukanganyisa vanhu vamatiko, kukondza kuhundza malembe ya khulu (1 000). Ndzhaku ka svona, rifanela kutshunxiwa nkarhinyana.
Kutani nivona svitshamu sva vuhosi; 
lavatshameke ka svona, vanyikiwa matimba ya kuyavanyisa.
Nasvona, nivona mimoya ya lava vatsemiweke tinhloko hi mhaka ya kupaluxa vumboni bza vona ha Yesu ni kuvula Rito ra Xikwembu. 
Avagandzelanga xivandzana kumbe xifaniso xa xona, avafungiwanga hi mfungu wa xona mimombzeni ya vona, kumbe mavokweni ya vona. Kutani hi loko vatlhela vahanya, vafuma na Kriste malembe ya khulu (1 000). 
5Kambe, vafi van'wana avatlhelanga vahanya, kukondza kuhundza malembe ya khulu (1 000). Xilesvo, loku i kupfuka korhanga kufeni. 
6Munhu lweyi avonaka kupfuka kufeni lokorhanga, akatekile, nasvona akwetsimile. Rifu ra vumbirhi ari na matimba henhla ka vanhu lavotano, kambe vatava vaprista va Xikwembu ni va Kriste, kutani vatafuma svin'we na Kriste malembe ya khulu (1 000).
7Loko malembe ya khulu (1 000) matava mahelile, Sathana atatshunxiwa jele lomu apfaleliweke kona, 
8 kutani atahuma akanganyisa vamatiko lavayakeke matlhelweni hinkwawu ya misava, vanga vona va ka Goge na Magoge. Sathana atahuma nyimpi na vona, na vafana ni misava ya lwandle hi kutala.
9Kutani vahuma vahangalaka misaveni hinkwayu, varhendzela magovela ya vahlawuliwa va Xikwembu svin'we ni doropa lerirhandzekaka; kambe ndzilo wuxika hi le tilweni wuvahisa vaku mbii. 
10Diyavulosi lweyi aavakanganyisa ahoxiwa tiveni ra ndzilo ni xivavula, laha xivandzana ni muprofeta wa mavunhwa vanga kona, kutani vataxanisiwa vusiku ni nhlekanhi hilaha kungaheliki.
11Kutani nivona Xitshamu xa Vuhosi lexikulu xobasa, na yena lweyi atshameke ka xona; loko tilo ni misava svimuvona, svibaleka sviya kule, kutani ndhawu ya svona ayahavanga kona. 
12Nasvona, nivona vafi, lavakulu ni lavatsongo, na vayimile mahlweni ka Xitshamu xa Vuhosi, kutani tibuku tipfuliwa. Kupfuliwa ni buku yin'wanyana, yinga buku ya vutomi. Vafi vayavanyisiwa mayelanu ni lesvi svingatsaliwa tibukwini, hi kuya hi lesvi vasviyendleke. 
13Lwandle ritlhelisa lavafeleke ka rona. Rifu ni Tihele svitlhelisa vafi lava avali ka svona, kutani hinkwavu vayavanyisiwa mayelanu ni lesvi vasviyendleke. 
14Rifu ni Tihele svihoxiwa tiveni ra ndzilo, ringa rona rifu ra vumbirhi. 
15Loko vito ra munhu ringakumiwi na ritsaliwile bukwini ya vutomi, munhu yelweyo ahoxiwa tiveni ra ndzilo.
NHLAVUTELO 21
Kutani nivona tilo lerimpsha ni misava leyimpsha, hikuva tilo lerosungula ni misava leyosungula asvihundzile, ni lwandle aringahali kona. 
2Kutani nivona doropa Lerokwetsima ra Yerusalema Lwemumpsha, na rixika hi le tilweni rihuma ka Xikwembu, na ritilulamiselile tani hi mutekiwa loko atisasekiselela nuna wa yena. 
3 Nitwa ni rito lerikulu lerihumaka Xitshan'weni xa Vuhosi riku: “Vonani, tabernakele ya Xikwembu ni vanhu va xona, hikuva, xitayaka ka vona. Kutani vatava vanhu va xona; Xikwembu hi xoxe xitatshama na vona, xiva Xikwembu xa vona. 
4Hikolaho Xikwembu xitasula minhloti hinkwayu matihlweni ya vona, ni rifu aringahatava kona; hambi mali mahlomulu kumbe kurila kumbe kuvaviseka asvingahatava kona, hikuva lesvosungula se svihundzile.”
Kutani lweyi atshameke Xitshan'weni xa Vuhosi aku: “Vonani, niyendla svilo hinkwasvu sviva lesvimpsha.” Atlhela aku: “Tsala, hikuva marito lawa i ya ntiyiso, matshembeka.” 
Kutani aku ka mina: “Sviyendlekile! Hi mina Alfa na Omega, wosungula ni wohetelela. Lweyi anga ni torha, nitamunyika mati mahala angahakeli nchumu, mahuma xihlobzeni xa mati ya vutomi. 
Lweyi angatahlula, atakuma ndzhaka ya svilo lesvi, kutani nitava Xikwembu xa yena, na yena ava n'wana wa mina.” 
Kambe loko mali matoya ni lavayalaka kupfumela ni lavayendlaka sva manyala, ni vadlayi ni vawosvi ni valoyi ni lavagandzelaka svikwembu sva hava ni vahembi hinkwavu, makumu ya vona kutava kuhoxiwa tiveni leripfurhaka ndzilo ni xivavula, ringa rona rifu ra vumbirhi.
Kutani kufika yin'we ka tintsumi leti ta ntlhanu ni timbirhi letinga ni mindzheko ya ntlhanu ni yimbirhi, leyiteleke hi mintungu leyohetelela; ntsumi yivulavula na mina yiku: “Tana, nitakokumba Mutekiwa, nsati wa Xinyempfana.” 
Moya wuniteka, kutani ntsumi yiniyisa ntshaveni leyikulu leyotlakuka; yinikomba doropa Lerokwetsima ra Yerusalema, na rili karhi rixika hi le tilweni rihuma ka Xikwembu, 
rili ni kukwetsima ka Xikwembu. Kuvangama ka rona, akutsunya mahlo kufana ni ribze ra nkoka lowukulu, nasvona ariphatima kukotisa ribze ra “xjaxpe” rovangama kukotisa “krixtali”. 
Arili ni rithangu lerikulu rotlakuka, ra svipfalu sva khume ni svimbirhi, kuli ni tintsumi ta khume ni timbirhi svipfalwini, kutani svipfalu svakona asvikevetliwile mavito ya svib'ongo sva khume ni svimbirhi sva Vaisrayele. 
Hi tlhelo ra vuxa, akuli ni svipfalu svinharhu; n'walungwini, svipfalu svinharhu; dzongeni, svipfalu svinharhu; ni le vupelajambu, svipfalu svinharhu. 
Kutani rithangu ra doropa arili ni maribze ya masungulu ya khume ni mambirhi, na ka wona kuli ni mavito ya khume ni mambirhi ya vapostola lava va khume ni vambirhi va Xinyempfana.
Kutani lweyi avulavuleke na mina, aali ni rihlanga ra golidi ropima ha rona, lesvaku atapima doropa ni svipfalu sva rona ni rithangu ra rona. 
Doropa arili ni matlhelo ya mune yoringana; mupimi apima hi rihlanga ra yena, akuma mpimo wa khume wa makhulu ni makhulu mambirhi (12 000) ya makilometro, matlhelo hinkwawu, hambi kuli kuya henhla. 
Apima ni kuyanama ka rithangu kuya ndzeni, akuma mpimo wa “svisungunhu” sva dzana ni mune wa makume ni mune (144) hipimela ra hina vanhu, ringa ra ntsumi. 
Rithangu ariyakiwile hi “xjaxpe”, kasi loko rili doropa rona ariyakiwile hi golidi leyotenga, yofana ni nghilazi hi kuvonekela. 
Masungulu ya rithangu ra doropa amasasekisiwile hi mihlovo hinkwayu ya maribze ya nkoka. Rosungula arili ra “xjaxpe”, kulandza “safira”, ra vunharhu “agata”, ra vumune “exmeralda”, 
ra vuntlhanu “onikisi”, ra vuntlhanu ni rin'we “sardiyo”, ra vuntlhanu ni mambirhi “krizolita”, ra vuntlhanu ni manharhu “berilo”, ra vuntlhanu ni mune “topazi”, ra vukhume “krizopurazo”, ra vukhume ni rin'we “xjasinto”, ra vukhume ni mambirhi “ametixta”.
Kutani svipfalu lesvi sva khume ni svimbirhi asviyendliwe hi vuhlalu bza nkoka bza “tinwarhu” ta khume ni timbirhi. Xipfalu xin'wana ni xin'wana axiyendliwile hi “dayimani” yin'we. Ntsendzele wa doropa awuli wa golidi leyotenga, yofana ni nghilazi leyivonekelaka.
Tempele aniyivonanga doropeni, hikuva Tempele ya rona, i Hosi Xikwembu xa matimba hinkwawu, ni Xinyempfana. 
Doropa arilavi jambu kumbe n'weti kurivoninga, hikuva rivoningiwa hi kukwetsima ka Xikwembu, kutani Xinyempfana i rivoni ra rona. 
Vanhu va matiko hinkwawu vatafamba kuvonakaleni ka rona, kutani tihosi ta misava titaritisela rifuwo ra tona. 
Ninhlekanhi, svipfalu sva rona asvingatapfaliwa, nasvona vusiku abzingahatava kona ka rona. 
Vukosi ni kudzuneka ka matiko hinkwawu svitatisiwa ka rona. 
Kambe akungangheni xilo ni xin'we xa chaka kona, hambi ali lweyi ahanyaka hi sva manyala ni mavunhwa; kutanghena ntsena lava mavito ya vona matsaliweke bukwini ya vutomi ya Xinyempfana.
NHLAVUTELO 22
Kutani ntsumi yinikomba nambu wa mati ya vutomi lowuvangamaka kufana ni “krixtali”, wukhuluka wuhuma Xitshan'wini xa Vuhosi xa Xikwembu ni xa Xinyempfana. 
Xikarhi ka ntsendzele wa doropa ni le matlhelweni ya nambu seni ni seniya, akuli ni nsinya wa vutomi lowupsalaka khume ra mihandzu ni yimbirhi, wupsala mihandzu yakona hweti yin'wana ni yin'wana; nasvona matluka ya nsinya wakona matirhela kujaha vanhu va matiko hinkwawu. 
Akungahavi na nchumu lexingarhukiwa kona. Xitshamu xa Vuhosi xa Xikwembu ni xa Xinyempfana xitava ndzeni ka doropa, kutani malandza ya xona mataxitirhela. 
Vatavona nghohe ya xona, ni vito ra xona ritava mimombzeni ya vona. 
Vusiku abzingahavi kona, avangahavileli rivoni kumbe jambu, hikuva Hosi Xikwembu xitava kuvonakala ka vona, kutani vatafuma hilaha kungaheliki.
Kutani ntsumi yiku ka mina: “Marito lawa matshembeka, ma ni ntiyiso. 
Hosi Xikwembu, xona lexinyikaka vaprofeta Moya wa xona, xirhumele ntsumi ya xona kukomba malandza ya xona svilo lesvi svifanelaka kuhumelela kungali khale.”
Yesu ali: “Vonani, nata svosvisvosvi. Kukatekile lweyi ahlayisaka marito ya vuprofeta bza buku leyi.”
Hi mina Yohani hi xiviri ningatwa ni kuvona svilo lesvi. Kutani loko nisvitwile ni kusvivona, niwa hi matsolo, kugandzela milengeni ya ntsumi leyi yinikombeke svona. 
Kambe yiku ka mina: “Ungatshuki uyendla svosvo! Mina ni nandza ntsena, kukota wena ni vamakwenu, vanga vaprofeta ni hinkwavu lavahlayisaka marito ya buku leyi. Gandzela Xikwembu!” 
Yitlhela yiku ka mina: “Ungalemi marito ya vuprofeta bza buku leyi, hikuva nkarhi wukusuhi. 
Lweyi ayendlaka lesvobiha aaye mahlweni ayendla lesvobiha, wa chaka aaye mahlweni na rona, lweyi alulameke, aaye mahlweni ayendla lesvolulama, ni lweyi akwetsimeke aaye mahlweni atikwetsimisa nakambe.”
Yesu ali: “Vonani, nata svosvisvosvi, nita ni hakelo ya mina, kutahakela mun'wana ni mun'wana hi kuya hi lesvi asviyendleke. 
Hi mina Alfa na Omega, lweyi worhanga ni lweyi wohetelela, kusungula ni kuhela.”
Kukatekile lavahlampsaka sviyambalu sva vona, lesvaku vatava ni matimba ya kuja nsinya wa vutomi, ni kunghena doropeni hi minyangwa ya rona. 
Lava vasalaka handle ka doropa hi lava vayendlaka lesvobiha, ni valoyi, ni vawosvi, ni vadlayi, ni lavagandzelaka svikwembu sva hava, ni hinkwavu lavatsakelaka vunhwa ni kuhanya ha rona.
Yesu ali: “Nirhumile ntsumi ya mina tikerekeni lesvaku yimitivisa ntiyiso wa svilo lesvi. Hi mina rimintsu ra Davhida, ni wa rixaka ra yena, nyeleti leyovangama ya mixo.”
Moya ni Mutekiwa vali: “Tana! Ni lweyi asvitwaka aavule aku: ‘Tana!’ Lweyi anga ni torha aate; ni lweyi asvinavelaka aanwe mati ya vutomi mahala, angahakeli.”
Mina Yohani nitivisa mani na mani lweyi atwaka marito ya vuprofeta bza buku leyi, nili: Loko munhu ayengetela svin'wana ka wona, Xikwembu xitayengetela ka yena mintungu leyitsaliweke bukwini leyi. 
Ni loko mun'wana angasusa svin'wana ka marito ya vuprofeta bza buku leyi, Xikwembu xitamusivela kuja mihandzu ya nsinya wa vutomi, ni kutshama doropeni Lerokwetsima, svinga svilo lesvihlamuseliweke bukwini leyi.
Yena lweyi ativisaka ntiyiso wa timhaka leti, ali:
“Hakunene, nata svosvisvosvi.
”Amen, tana Hosi Yesu!
Timpsalu ta Hosi Yesu ative ni hinkwavu!
OPUS
_Xiyenge xa switirhi
_Xiyenge xa le hansi xa furemu
Komba/Tumbeta xiyenge xa switirhi.
Komba/Tumbeta xiyenge xa furemu xele hansi.
Komba/Tumbeta xiyenge xa swifaniso.
Ndhawu ya xiyenge xa swifaniso. Tirhisa 0 ku yisa ehansi; 1 ku yisa eximatsini; 2 ku yisa ehenhla; 3 ku yisa exineneni.
Loko kuri xiyenge xa swifaniso xa kuriseka.
Komba/Tumbeta xiyenge xa furemu xele tlhelo.
Loko xi pfuriwile, Tihlo ra GNOME, xi nge kombeli mpfulelo wo yisa swifaniso etaleni. Xi ta vutisa loko tifayili tifanele ku yisiwa etaleni kumbe ku susiwa hi ku hetiseka ntsena.
Loko kuri xihlawula-tifayili xi komba folidara ya swifaniso ya mutirhisi loko kuri hava swifaniso leswi nga pangiwa.
Loko xi pfuriwile kuri hava xifaniso lexi nga pangiwa eka furemu leri, xihlawula-tifayili xi ta khomba folidara ya swifaniso ya mutirhisi xi tirhisa tifolidara ta XDG. Loko xi pfariwile kumbe folidara ya swifaniso a se endliwa, xi ta folidara leyi kunga ku tirheliweni ka yona.
Loko xi pfuriwile, nongonoko wa switiviwa swa switiviwa hinkwaswo eka furemu ra swihlawulekisi ri ta yisiwa eka pheji ya rona. Leswi swi endla leswaku furemu ri tirhiseka eka mikombiso leyi ntsongo, xikombiso i ti-netbook. Loko xi timiwile, xiyenye lexi xi ta engeteriwa eka pheji ra "Switiviwa swa switiviwa".
Vito ra fayili ya desikithopi (ku katsa na ".desktop") ya xitirhi xo hlela swifaniso (Loko kunupu ya "Hlela Xifaniso" ku suka eka xiyenge xa switirhi yi tlhaviwa). U nga faki ncumu loko u tsakela u tima.
Switirhisiwa swa engetelo leswi pfuriweke
Nxaxamelo wa switirhi swa engetelo. A yi na ti "Ndhawu" ta switirhi leswi pfuriweke. Vona fayili ya .eog-plugin ku tiva "Ndhawu" ya xitirhi xo karhi.
Yisa eka nkombiso wo tata hi kutlhava ka mbirhi
Panga nakambe xifaniso lexi
Hlayisa tani hi
%f: vito ra fayili yo sungula kona
%n: xihlayi
Malangutele ya vito va fayili:
Hlawula folidara
Xiyenge lexi ku yisiwaka eka xona:
Swipimelo Swa Ndhawu/Ndlela Ya Fayili
Sungula xihlayi eka:
Pfala pfuleko exikarhi ka marito hi _
Swo tihlawulela
Ncinca vito kusuka eka:
Eka:
Vona Malangutelo Ya Vito Ra Fayili
Swo tihlawulela
Vuantswisi Bya Swifaniso
Rhetisa swifaniso loko swi _ntsananisiwile
Rhetisa swifaniso loko swi _kurisiwile
_Matshamelo hi woxe
Xitandzhaku
Tani hi muhlovo wo tihlawulela:
Muvala wa le Hansi
Swiyenge leswi vonikelaka
Tani hi mavala ya _cheke/swibokisana
Tani hi _muhlovo wo tihlawulela:
Muhlovo wa swiyenge leswi vonikelaka
Tani hi muvala wa le _hansi
Kombiso Wa Xifaniso
Ntshineto Wa Xifaniso
_Kurisa swifaniso ku ringanela nkombiso
LandzelelanaPrefDlgSlideSwitchPrefix
_Ncinca xifaniso endzhaku ka:PrefDlgSlideSwitchPostfix
tisekene
_Ku ncinca ka ku landzelelana
Nkombiso wo ncinca-ncinca
Switirhi swa engetelo
Ku hlawula matshamelo hi xoxe
Loko kuri xifaniso xita jikisiwa ya hi matshamelo ya EXIF
Muhlovo lowu tirhisiwaka eka xiyenge xele ndzhaku xa xifaniso. Loko muhlovo wale hansi wu nga boxiwanga, muhlovo wu kumeka eka muhlovo wa GTK+ leyi nga ku tirhisiweni.
Hlahluvela vululu bya xifaniso
Loko kuri vukulu bya xifaniso byi hlahluveriwa loko xi tshinetiwa endzaku. Leswi swi antswisa xifani, kambe swi nga teka nkarhi ku tlula swifaniso swin'wana leswi hlahluveriweke vukulu.
Vhubha vukulu bya xifaniso
Loko kuri vukulu bya xifaniso byi nga vhubhiwa endzaku ka ntshineto. Leswi swi endla xifaniso yi nga vonakali kahle, xi teka nkarhi ku tlula swifaniso swin'wana swo fana.
Xiyimela muhlovo wo vonikela
Kuma ndlela leyi ku vonikela ku nga ta kombisiwaka ha kona. Ku pfumeleriwa ntsena CHECK_PATTERN, COLOR kumbe NONE. Loko COLOR yi hlawuriwile, xiphemu lexi yimelaka ku vonikela xi tirhisiwa ku kuma muhlovo.
Ntshineto hi vhilwa ra mawusi
Loko kuri vhilwa ra xikondlwana/mawusi rita tirhisiwa ku kurisa.
Nhlayo yo kurisa
Nhlayo ya nkuriso yi ta tirhisiwa loko ku tirhisiwa mawusu ku tshineta. Nhlayo leyi komba ku hambana ka nkuriso leyi landzelelanaka. Xikombiso:0.05 yi endla nkuriso hi 5% eka fambiso wa vhilwa ra mawusu, 1.00 yi endla nkuriso hi 100%.
Muhlovo wo vonikela
Loko xivandla xa vunikelo xi ri COLOR, xi tirhisiwa ku kuma muhlovo lowu nga ta tirhisa tani hi ku vonikela.
Tirhisa muhlovo wa le hansi wo tihlawulela
Loko lexi xi pfuriwile, muhlovo wale hansi wu ta tirhisa ku funengetaka xiyenge xa le ndzhaku xa xifaniso. Loko muhlovo wale hansi wu nga boxiwanga, ku ta tirhisiwa muhlovo wa GTK+ wa nkhaviso.
Fambisa endzeni ka nxaxameto wa swifaniso leswi landzelelanaka
Loko kuri swifaniso leswi landzelelanaka swi ta kombiwa hi laha ku nga heriki.
Pfumelela nkuriso lowu hundzaka 100% emasunguleni
Loko ku boxiwile FALSE swifaniso leswi ntsongo a swi nge tsanyusiwi ku ringanela eka nkombiso.
Yimanyana hi tisekene u nga si komba xifaniso lexi landzelaka
Nhlanyo leyi kulu ka 0 yi komba nkarhi lowu xifaniso xi nga ta tshama eka nkombiso ku nga si nghena xin'wanyana hi xoxe. Tandza ri sivela ku ncinca ka xifaniso hi xoxe.
Komba/Tumbeta tibatheni to yisa ehansi/ehenhla ta xiyenge xa swifaniso.
Pfala furemi-nkulu u nga vutisani ku hlayisa leswi ncinciweke.
Yisa swifaniso etaleni u nga vutisani
Loko xi pfuriwile, Tihlo ra GNOME, xi nge kombeli mpfulelo wo yisa swifaniso etaleni. Xi ta vutisa loko tifayili tifanele ku yisiwa etaleni kumbe ku susiwa hi ku hetiseka ntsena.
Loko kuri xihlawula-tifayili xi komba folidara ya swifaniso ya mutirhisi loko kuri hava swifaniso leswi nga pangiwa.
Loko xi pfuriwile kuri hava xifaniso lexi nga pangiwa eka furemu leri, xihlawula-tifayili xi ta khomba folidara ya swifaniso ya mutirhisi xi tirhisa tifolidara ta XDG. Loko xi pfariwile kumbe folidara ya swifaniso a se endliwa, xi ta folidara leyi kunga ku tirheliweni ka yona.
Loko kuri nongonoko wa switiviwa swa switiviwa eka xiyenge xa swihlawulekisi swi na pheji ra swona.
Loko xi pfuriwile, nongonoko wa switiviwa swa switiviwa hinkwaswo eka furemu ra swihlawulekisi ri ta yisiwa eka pheji ya rona. Leswi swi endla leswaku furemu ri tirhiseka eka mikombiso leyi ntsongo, xikombiso i ti-netbook. Loko xi timiwile, xiyenye lexi xi ta engeteriwa eka pheji ra "Switiviwa swa switiviwa".
Xithirhi xa lehandle xo hlela swifaniso
Vito ra fayili ya desikithopi (ku katsa na ".desktop") ya xitirhi xo hlela swifaniso (Loko kunupu ya "Hlela Xifaniso" ku suka eka xiyenge xa switirhi yi tlhaviwa). U nga faki ncumu loko u tsakela u tima.
Switirhisiwa swa engetelo leswi pfuriweke
Nxaxamelo wa switirhi swa engetelo. A yi na ti "Ndhawu" ta switirhi leswi pfuriweke. Vona fayili ya .eog-plugin ku tiva "Ndhawu" ya xitirhi xo karhi.
Nkombiso wo tata hi kutlhava ka mbirhi
Yisa eka nkombiso wo tata hi kutlhava ka mbirhi
Panga xifaniso nakambe
Panga nakambe xifaniso lexi
Siku eka xiyenge xa le hansi xa furemi
Xi komba siku ra xifaniso eka xiyenge xa le hansi xa furemi
Pfala u nga _hlayisani
Xivutiso
Loko u nga hlayisi, ku ncinca ku ta lahleka.
Hlayisa ku ncinca eka xifaniso "%s" u nga se pfala?
_Hlawula swifaniso leswi u tsakelaka ku hlayisa:
Loko u nga hlayisi, ku ncinca hinkwako ku ta lahleka.
_Tshika
Panga _nakambe
Hlayisa tani _hi…
Tsandzeka ku panga xifaniso '%s'.
Tsandzeka ku hlayisa xifaniso '%s'.
Ku hava swifaniso eka '%s'.
Ku hava swifaniso eka ndhawu leyi nga boxiwa.
Khamera
Switiviwa swa xifaniso
Swipimelo swo teka xifaniso
Switiviwa swa GPS
Tsalwa ra Muaki
Swin'wana
XMP Exif
XMP IPTC
Ku lawula ka mpfumelelo eka XMP
Swin'wana hi XMP
Thege
Ntsengo
N'walungu
Vuxeni
Vupeladyambu
Dzonga
%.1f (lense)
%.1f (35mm ya filimi)
Xixaka ra fayili a ri tiveki
Xikomba Xifaniso xi tsandzeke vhubha rixaka ra fayili leyi nga ku nga tsaleriwa eka yona ku suka eka vito ra fayili.
Ringeta mahetelelo ya fayili yo hambana yo fana na .png kumbe .jpg.The PNG-Format (*.png)
Tifayi hinkwato
Tifayi leti tivekaka
Pfula xifaniso
Hlayisa xifaniso
Pfula folidara
Kuncinciwa ka xifaniso lexi nga pfariwa.
Tsandzekile kuncinciwa.
EXIF a yi tiveki eka rixaka ra fayili leyi.
Tsandzeke ku panga xifaniso.
Ku hava xifaniso lexi pangiweke.
U hava mpfumelelo lowu ringaneleke ku hlayisa xifaniso lexi.
Tsandzeke ku endla fayili ya nkarhi-nyana.
Tsandzeke ku endla fayili ya nkarhi-nyana yo hlasilela kon: %s
Tsandzeka ku veka etlhelo vundzeni lebyi lavekaka u panga fayili ya JPEG
Tiviwiki
Pfula folidara leyi nga na fayili leyi pfuriweke hi xilawuri xa tifa
Malulamiselo ya xifaniso
Xifaniso
Xifaniso lexi ndlela yo printa ya xona yi nga ta lulamisiwa
Ndzulamiso wa pheji
Vuxokoxoko bya pheji leri xifaniso xi nga ta printiwa kona
Xiyimo
_Eximatsini:
_Xinene:
_Ehenhla:
E_hansi:
Xi_karhi:
Ku hava
Vuandlalo
Ku ya ehenhla
Hivumbirhi
Vukulu
Vua_nami:
Vu_lehi:
Ku _kurisa kumbe ku hunguta:
_Mapimelo:
Milimitara
Tiinci
Xivonela mahlweni
tani hi%Id%d
Tekiwe hi
Kuna mavito ma tifayili ma mbirhi lama ringanaka.
Tsandzeka ku komba pfuno wa Xikomba Xifaniso
(khodi ya Unicode yoka yi nga tiveki)
T_umbeta
Xifaniso "%s" xi ncinciwile hi xithirhi xele handle. U nga tsakela ku panga nakambe?
Tirhisa "%s" ku pfula xifaniso lexi hlawuriweke
Eku hlayiseni ka xifaniso "%s" (%u/%u)
Eku pfuleni ka xifaniso "%s"
Xihoxo eku kandziyiseni ka: %s
Xilulamisa Yiyenge Xa Switirhi
_Vuyisela emasunguleni
Ntiviso wa Vahundzuluxi
Xikomba xifaniso xa GNOME.
Xihoxo eku sunguleni ka ndzulamiso ya sisiteme:
Pfula Swo _Tihlawulela Swa Muhlovo Wa Le Hansi
Xifaniso "%s" xi tirhisiwe tani hi muhlovo wa le hansi. U nga tsakela ku ncinca makhombelo ya xona?
E ku hlayiseni ka xifaniso kwala ka khompyuta…
Wa tiyisisa leswaku u lava ku yisa "%s" etaleni?
Tsandzeka ku kuma tala ra "%s". U nga tsakela ku susa xifaniso leyi hi ku hetiseka?
Tsandzeka ku yisa swifaniso swin'wana leswi hlawuriweke etaleni, swi ta susiwa hi ku hetiseka. U nga tsakela ku ya emahlweni?
Yisa e_taleni
_U nga vutisi kambe eka tirho lowu
Tsandzeka ku vona tala.
Tsandzeka ku sula fayili
Xihoxo eku suleni ka xifaniso %s
_Xifaniso
_Hlela
_Vona
_Famba
_Switirho
_Mpfuno
_Pfula…
Pfula fayili
_Pfala
Pfala furemu
Hlela xiyenge ya switirhi
Swo ti_hlawulela
Swo tihlawulela swa Xikomba Xifaniso
_Leswi nga ndzeni
Pfuno eka xitirhi lexi
_Mayelana
Mayelana na xitirhi lexi
Ncinca ku vonakala ka xiyenge xa switirhi eka furemu leri
Ncinca ku vonakala ka xiyenge xa le hansi eka furemu leri
Xiyenge xa _swifaniso
Ncinca ku vonakala ka xiyenge xa swifaniso eka furemu leri
Xiyenge xa le _tlhelo
Ncinca ku vonakala ka xiyenge xa le tlhelo eka furemu leri
_Hlayisa
Hlayisa ku ncinca eka swifaniso leswi nga hlawuriwa
_Pfula hi
Pfula xifaniso lexi nga hlawuriwa hi xitirhi xo hambana
Hlayisa xifaniso lexi nga hlawuriwa eka vito ro hambana
Pfula folidara leyi nga _rhwala
_Printa…
Printa xifaniso lexi hlawuriweke
Swi_hlawulekisi
Komba swihlawulekisi na switiviwa swa switiviwa swa xifaniso lexi hlawuriweke
Tlhelela e_ndzhaku
Tlherisa ku ncinca loku nga hundza
Hundzuluxa Hi _Vuandlalo
Hundzuluxa hi vuandlalo tani hi xivoni
Hundzuluxa ku ya e_henhla
Hundzuluxa ku ya ehenhla tani hi xivoni
Jikisa ku ya hi mafambelo ya _Wachi
Jikisa hi tidigiri ta 90 ku ya exineneni
Jikisa ku ya ku h_ambana na wachi
Jikisa hi tidigiri ta 90 ku ya eximatsini
Lulamisa Xitandzhaku xa _Desikithopo
Lulamisa xifaniso lexi hlawuriweke tani ni hi xitandzhaku xa desikithopo
Yisa xifaniso lexi hlawuriweke eka folidara ya le taleni
_Kopa
Kopela xifaniso lexi hlawuriweke eka clipboard
_Tshineta
Kurisa xifaniso
Tshineta N_dzhaku
Ntsananisa xifaniso
Mpimo wa _ntolovelo
Komba xifaniso hi mpimo wa xona
Nkombiso wo _tala
Komba xifaniso lexi eka nkombiso wo tala
Yimisanyana nkombiso wo ncinca-ncinca
Yimanyana kumbe yana mahlweni na nkombiso wo ncinca-ncinca
_Vonakisa hinkwaxo
Ringanisa xifaniso na furemu
Xifaniso lexi nga _Hundza
Yana eka xifaniso lexi nga hundza eka xiyenge xa swifaniso
_Xifaniso lexi landzelaka
Yana eka xifaniso lexi landzelaka eka xiyenge xa swifaniso
Xifaniso xo _Sungula
Yana eka xifaniso xo sungula eka xiyenge xa swifaniso
Xifaniso ro _Hetelela
Yana eka xifaniso xo hetelela eka xiyenge xa swifaniso
_Xifaniso xihi kumbe xihi
Yana eka xifaniso xihi kumbe xihi eka xiyenge xa swifaniso
K_ombiso wo ncinca-ncinca
Sungula kombiso wo ncinca-ncica wa swifaniso
Leswi nga hundza
Leswi landzelaka
Exineneni
Eximatsini
Kombisa Folidara
Ndzeni
Handle
Tolovelekeke
Ringanela
Xivandla xa swifanisoaction (to trash)
Tala
Hlela xifaniso lexi hi %s
Hlela xifaniso
Xikomba Xifaniso Xa GNOME
Pfula eka nkombiso wo tala
Pfala xiyenge xa swifaniso
Pfula hindlela ya nkombiso
Sungula xin'wana e handle ko xitirhi lexi nga kona
Komba ntsariso wa xitirhi
[FILE..]
Nghenisa '%s --help' ku kuma nxanxamelo wa swihlawulekisi leswi nga tirhisiwaka.
Komba “_%s”
_Fambisa eka xivandla xa switirhi
Fambisa lexi hlawuriweke eka xivandla xa switirhi
_Susa eka xivandla xa switirhi
Susa lexi hlawuriweke eka xivandla xa switirhi
_Susa xivandla xa switirhi
Susa xivandla xa switirhi lexi hlawuriweke
Xihambanisi
Xikomba Swifaniso
Xikomba Swifaniso
Lavalava na ku hundzuluxa swifaniso
Swihlawulekisi Swa Xifaniso
Leswi nga _hundza
Leswi _landzelaka
Vito:
Vuanami:
Vulehi:
Muxaka:
Tibayiti:
Pfula folidara
Angarhela
Xilawula rivoningo:
Nkarhi wo hlangana ni rivoningo:
Mpfhuka wo vona:
Ntsayito:
Mpimo wa rivilo ku ya hi ISO:
Mapimelo:
Rixaka ra Khamera:
Siku/Nkarhi:
Nhlamuselo:
Ndhawu:
Marito-nkulu:
Mutsari:
Timpfanelo ta mutsari:
Vuxokoxoko
Switiviwa swa switiviwa
Landzelelana
Pfula folidara leyi nga na fayili leyi pfuriweke hi xilawuri xa tifaPrefDlgSlideSwitchPostfix
Nghenisa '%s --help' ku kuma nxanxamelo wa swihlawulekisi leswi nga tirhisiwaka.PrefDlgSlideSwitchPrefix
_Ncinca xifaniso endzhaku ka:
Fambisa lexi hlawuriweke eka xivandla xa switirhi
Susa lexi hlawuriweke eka xivandla xa switirhi
Susa xivandla xa switirhi lexi hlawuriweke
Hlawula folidara
Muhlovo lowu tirhisiwaka eka xiyenge xele ndzhaku xa xifaniso. Loko muhlovo wale hansi wu nga boxiwanga, muhlovo wu kumeka eka muhlovo wa GTK+ leyi nga ku tirhisiweni.
Kuma ndlela leyi ku vonikela ku nga ta kombisiwaka ha kona. Ku pfumeleriwa ntsena CHECK_PATTERN, COLOR kumbe NONE. Loko COLOR yi hlawuriwile, xiphemu lexi yimelaka ku vonikela xi tirhisiwa ku kuma muhlovo.
Loko lexi xi pfuriwile, muhlovo wale hansi wu ta tirhisa ku funengetaka xiyenge xa le ndzhaku xa xifaniso. Loko muhlovo wale hansi wu nga boxiwanga, ku ta tirhisiwa muhlovo wa GTK+ wa nkhaviso.
Nhlanyo leyi kulu ka 0 yi komba nkarhi lowu xifaniso xi nga ta tshama eka nkombiso ku nga si nghena xin'wanyana hi xoxe. Tandza ri sivela ku ncinca ka xifaniso hi xoxe.
Tirhisa "%s" ku pfula xifaniso lexi hlawuriweke
Pfula hindlela ya nkombiso
Xifaniso "%s" xi tirhisiwe tani hi muhlovo wa le hansi. U nga tsakela ku ncinca makhombelo ya xona?
Tsandzeka ku yisa swifaniso swin'wana leswi hlawuriweke etaleni, swi ta susiwa hi ku hetiseka. U nga tsakela ku ya emahlweni?
Ncinca ku vonakala ka xiyenge xa switirhi eka furemu leri
Ncinca ku vonakala ka xiyenge xa le hansi eka furemu leri
Ncinca ku vonakala ka xiyenge xa swifaniso eka furemu leri
Ncinca ku vonakala ka xiyenge xa le tlhelo eka furemu leri
Hlayisa ku ncinca eka swifaniso leswi nga hlawuriwa
Pfula xifaniso lexi nga hlawuriwa hi xitirhi xo hambana
Hlayisa xifaniso lexi nga hlawuriwa eka vito ro hambana
Printa xifaniso lexi hlawuriweke
Komba swihlawulekisi na switiviwa swa switiviwa swa xifaniso lexi hlawuriweke
Lulamisa xifaniso lexi hlawuriweke tani ni hi xitandzhaku xa desikithopo
Yisa xifaniso lexi hlawuriweke eka folidara ya le taleni
Kopela xifaniso lexi hlawuriweke eka clipboard
Komba xifaniso lexi eka nkombiso wo tala
Hlela xifaniso lexi hi %s
Pfala xiyenge xa swifaniso
Nghenisa '%s --help' ku kuma nxanxamelo wa swihlawulekisi leswi nga tirhisiwaka.PrefDlgSlideSwitchPrefix
Lulamisa Xitandzhaku xa _Desikithopo
Hlayisa tani hi
Malangutele ya vito va fayili:
Xiyenge lexi ku yisiwaka eka xona:
Sungula xihlayi eka:
Pfala pfuleko exikarhi ka marito hi _
_Pfula…
Nkombiso wo _tala
Wa tiyisisa leswaku u lava ku yisa "%s" etaleni?
_Susa xivandla xa switirhi
Tsandzeka ku sula fayili
Tsandzeke ku endla fayili ya nkarhi-nyana yo hlasilela kon: %s
_Xifaniso lexi landzelaka
Printa xifaniso lexi hlawuriweke
Vuhlayisela-rungula bya LibreOffice
Endla ni ku lulamisa Minkombiso ya tislayidi, tipheji ta minhlangani ni ta Web hi ku tirhisa Impress.
Xipredxiti xa LibreOffice
Nkombiso
Vuhlayisela-rungula
Vuhlayisela-rungula bya LibreOffice
Tirhisa swihlayisela-rungula, endla mindzavisiso ni swiviko leswaku u landzelerisisa rungula ra wena hi ku tirhisa Base.
Endla ni ku lulamisa Tifomula ta vutshila bya sayense ni tinhlayo hi ku tirhisa Math.
Xipredxiti xa LibreOffice
Vuhlayisela-rungula bya LibreOffice
Hlayela tinhlayo, u hlahluva rungula ni ku tirhisa minxaxamelo ya Swipredxiti hi ku tirhisa Calc.
Xipredxiti
Cinca ni ku lulamisa marito ni vudirowi eka mapapila, swiviko, tidokumente ni tipheji ta Web hi ku tirhisa Writer.
Vuhlayisela-rungula bya LibreOffice
Xitirhisi xa marito
Endla ni ku lulamisa Vudirowi, tichati ta ntlhandlamano ni mimfungho hi ku tirhisa Draw.
Vudirowi
Vuhlayisela-rungula bya LibreOffice
Endla ni ku lulamisa Tifomula ta vutshila bya sayense ni tinhlayo hi ku tirhisa Math.
Fomula
Vuhlayisela-rungula bya LibreOffice
GENESA 1
01 Eku sunguleni Xikwembu xi tumbuluxile tilo ni misava. 
2 Misava a yi nga ri na xivumbeko, a yi nga ri na nchumu, kambe munyama a wu funengeta xibakabaka; Moya wa Xikwembu a wu hungela ehenhla ka mati.
3 Kutani Xikwembu xi ku: “Ku vonakala a ku ve kona!” Ku vonakala ku va kona! 
4 Kutani Xikwembu xi vona leswaku ku vonakala ku sasekile. Xikwembu xi hambanyisa ku vonakala ni munyama. 
5 Xikwembu xi thya ku vonakala nhlekanhi, ni munyama xi ku, i vusiku. Kutani ku va madyambu, ku va nimixo, ri va siku ro rhanga.
6 Kutani Xikwembu xi ku: “Mpfhuka a wu ve kona exikarhi ka mati, wu hambanyisa mati ni mati.” 
7 Xikwembu xi endla mpfhuka, xi hambanyisa mati ya le hansi ka mpfhuka, ni mati ya le henhla ka mpfhuka. Kutani swi va tano. 
8 Xikwembu xi thya mpfhuka tilo. Kutani ku va madyambu, ku va nimixo, ri va siku ra vumbirhi.
9 Kutani Xikwembu xi ku: “Mati lama nga ehansi ka tilo a ma hlengeletane exivandleni xi ri xin'we, ku va ku humelela laha ku omeke.” Kutani swi va tano. 
10 Xikwembu xi thya laha ku omeke misava, ni ku hlengeletiwa ka mati, xi ku i malwandle. Xikwembu xi vona leswaku swi sasekile. 
11 Xikwembu xi ku: “Misava a yi mirise byanyi, ni matsavu lama vekaka mbewu, ni mirhi leyi nga ni mihandzu, leyi tswalaka vana lava nga ni timbewu ta vona, hi tinxaka ta yona ehenhla ka misava.” Kutani swi va tano. 
12 Misava yi mirisa mabyanyi, ni matsavu lama vekaka timbewu hi tinxaka ta wona, ni mirhi leyi tswalaka mihandzu leyi nga ni timbewu ta yona eka yona hi tinxaka ta yona. Xikwembu xi vona leswaku swi sasekile. 
13 Kutani ku va madyambu, ku va nimixo, ri va siku ra vunharhu.
14 Kutani Xikwembu xi ku: “Swo voninga a swi ve kona empfhukeni wa matilo, swi hambanyisa nhlekanhi ni vusiku, swi va swikombiso swa tinguva, ni masiku ni malembe, 
15 swi tirha ku voninga empfhukeni wa matilo, swi voningela emisaveni.” Kutani swi va tano. 
16 Xikwembu xi endla swo voninga swimbirhi leswikulu; xo voninga lexikulu ku fuma nhlekanhi, ni xo voninga lexitsongo ku fuma vusiku, xi endla na tona tinyeleti. 
17 Xikwembu xi swi veka empfhukeni wa matilo, swi ta voninga emisaveni, 
18 ni ku fuma nhlekanhi ni vusiku, ni ku hambanyisa ku vonakala ni munyama; Xikwembu xi vona leswaku swi sasekile. 
19 Kutani ku va madyambu, ku va nimixo, ri va siku ra vumune.
20 Kutani Xikwembu xi ku: “Mati a ma tale hi vunyingi bya leswi hanyaka, ni tinyanyana a ti hahe ehenhla ka misava, emahlweni ka mpfhuka wa matilo.” 
21 Xikwembu xi endla swiharhi leswikulu swa mati, ni leswi hanyaka hinkwaswo leswi fambaka leswi talaka ematini, hi tinxaka ta swona, ni leswi hahaka hinkwaswo hi tinxaka ta swona; Xikwembu xi vona leswaku swi sasekile. 
22 Xikwembu xi swi katekisa, xi ku: “Tswalanani, mi andza, mi tata mati ya malwandle; ni tinyanyana a ti andze ehenhla ka misava.” 
23 Kutani ku va madyambu, ku va nimixo; ri va siku ra vuntlhanu.
24 Kutani Xikwembu xi ku: “Misava a yi humese leswo hanya hi tinxaka ta swona, swifuwo, ni swikokovi, ni swiharhi swa misava hi tinxaka ta swona.” Kutani swi va tano. 
25 Xikwembu xi endla swiharhi swa misava hi tinxaka ta swona ni swifuwo hi tinxaka ta swona, ni leswi kokovaka emisaveni hi tinxaka ta swona. Xikwembu xi vona leswaku swi sasekile.
26 Kutani Xikwembu xi ku: “A hi endleni munhu hi xifaniso xa hina a ta fana na hina; a ta fuma tinhlampfi ta lwandle, ni tinyanyana ta tilo, ni swifuwo, ni misava hinkwayo, ni swikokovi hinkwaswo leswi kokovaka emisaveni.”
27 Xikwembu xi endla munhu hi xifaniso xa xona. Xi n'wi endla a fana ni Xikwembu; xi endla wanuna ni wansati. 
28 Xikwembu xi va katekisa. Xi ku eka vona: “Tswalanani, mi andza, mi tata misava mi yi fuma, mi fuma ni tinhlampfi ta lwandle, ni tinyanyana ta tilo, ni swin'wana hinkwaswo leswi hanyaka emisaveni.” 
29 Xikwembu xi ku: “Maswivo, ndza mi nyika matsavu hinkwawo lama vekaka mbewu, lama nga ehenhla ka misava hinkwayo, ni murhi wun'wana ni wun'wana lowu nga ni mihandzu leyi vekaka mbewu swi va swakudya swa n'wina. 
30 Loko swi ri swiharhi hinkwaswo swa misava, ni tinyanyana hinkwato ta tilo, ni swilo swin'wana hinkwaswo leswi fambaka emisaveni, leswi nga ni ku hefemula loku hanyaka ka swona, ndzi swi nyikile byanyi byin'wana ni byin'wana bya rihlaza, swi va swakudya swa swona.” Kutani swi va tano. 
31 Xikwembu xi languta hinkwaswo leswi xi swi endleke, kutani maswivo, a swi ri swinene ngopfu. Kutani ku va madyambu, ku va nimixo, ri va siku ra ntlhanu na rin'we.
GENESA 2
01 Hi kona ku endliwa ka matilo ni misava ni swilo hinkwaswo swa swona. 
2 Kutani hi siku ra ntlhanu na mambirhi, Xikwembu xi heta ntirho hinkwawo lowu xi nga wu endla; kutani hi siku ra ntlhanu na mambirhi, xi wisa entirhweni hinkwawo lowu xi wu endleke. 
3 Xikwembu xi katekisa siku ra ntlhanu na mambirhi, xi ri hlawula, hikuva hi siku lero, xi wisile entirhweni hinkwawo wa xona, lowu xi nga wu tumbuluxa hi ku wu tirha.
4 Ku tumbuluka ka matilo ni misava loko swi endliwile hi Yehovha Xikwembu hi ko loku: 
5 A ku nga si va kona ximudyana ni xin'we xa nhova emisaveni, ni byanyi hinkwabyo bya nhova a byi nga si mila, hikuva Yehovha Xikwembu a a nga si nisa mpfula emisaveni, kutani a ku nga si va na munhu la rimaka misava.
6 Kambe hunguva a yi huma emisaveni, yi tsakamisa misava hinkwayo. 
7 Kutani Yehovha Xikwembu a vumba munhu hi ntshuri wa misava, a huhutela etinhompfini ta yena ku hefemula ka vutomi, ka va loko munhu a endliwe xivumbiwa lexi hanyaka.
8 Kutani Yehovha Xikwembu a endla ntanga etikweni ra Edeni, hitlhelo ra vuxa, kutani a veka kona munhu loyi a nga n'wi vumba.
9 Kutani Yehovha Xikwembu a mirisa emisaveni mirhi ya tinxaka hinkwato leyi navetaka mahlo, ni leyi nandzihaka, ni murhi wa vutomi exikarhi ka ntanga, ni murhi wo tivisa swo saseka ni swo biha.
10 Nambu a wu huma eEdeni wu chelela ntanga, kambe a wu hambana kona, wu endla milambu ya mune. 
11 Vito ra lowo rhanga, i Pixoni; hi wona lowu rhendzeleka tiko hinkwaro ra Havhila, laha ku nga ni nsuku kona. 
12 Nsuku wa tiko lero wu sasekile; kona ku nga kumiwa ni ni ribye ra 
13 Vito ra nambu wa vumbirhi, i Gihoni; hi wona lowu rhendzelaka tiko hinkwaro ra Kuxi. 
14 Nambu wa vunharhu, i Hidekele; hi wona lowu khulukelaka evuxeni bya Asiriya. Nambu wa vumune, i Yufrata.
15 Kutani Yehovha Xikwembu a teka munhu, a n'wi veka entangeni wa Edeni ku wu rima ni ku wu langutela. 
16 Yehovha Xikwembu a lerisa munhu, a ku: “U ta tidyela mirhi hinkwayo ya ntanga; 
17 kambe loko wu ri murhi wo tivisa swo saseka ni swo biha, u nga tshuki u dya, hikuva siku u dyaka, u ta fa.”
18 Kutani Yehovha Xikwembu a ku: “A swi sasekanga loko munhu a tshama a ri swakwe, ndzi ta n'wi endlela nakulobye la fanaka na yena.” 
19 Kambe Yehovha Xikwembu a a vumbile hi misava swiharhi hinkwaswo swa tiko, ni tinyanyana hinkwato ta tilo, a swi neha ka munhu leswaku a ta vona hilaha a nga ta swi thya mavito hakona, ni leswaku mavito hinkwawo lawa munhu a nga ta thya swivumbiwa hinkwaswo ha wona, ma ve mavito ya swona.
20 Kutani munhu a thya swifuwo hinkwaswo mavito, ni tinyanyana ta tilo, ni swiharhi hinkwaswo swa tiko; kambe a nga kumanga nakulobye la fanaka na yena.
21 Kutani Yehovha Xikwembu a etlerisa munhu hi vurhongo lebyikulu, kutani munhu a tietlelela; kutani a teka rimbambu rin'wana eka yena a tlherisela nyama ematshan'weni ya rona. 
22 Kutani Yehovha Xikwembu a endla wansati hi rimbambu leri a nga ri teka ka munhu, a n'wi tisa ka munhu. 
23 Kutani munhu a ku: “Sweswi, yeloyi, i rhambu ra marhambu ya mina, ni nyama ya nyama ya mina; yeloyi u ta thyiwa wansati hikuva u tekiwile eka wanuna.” 
24 Hikwalaho-ke wanuna u ta siya tata wakwe ni mana wakwe, u ta namarhela nsati wa yena, va ta endla nyama yi ri yin'we.
25 Kutani wanuna ni nsati wa yena a va tshama va nga ambalanga nchumu, kambe a va nga ri na tingana.
GENESA 3
01 Nyoka a yi tlula hi mano swiharhi hinkwaswo swa tiko, leswi Yehovha Xikwembu a nga swi endla. Kutani yi ku eka wansati: “Kunene Xikwembu xi te: ‘Mi nga tshuki mi dya murhi ni wun'we wa ntanga!’ ”
2 Kambe wansati a ku eka nyoka: “Hi nga dya mihandzu ya mirhi ya ntanga; 
3 ntsena loko yi ri mihandzu ya murhi lowu nga exikarhi ka ntanga, Xikwembu xi te: ‘Mi nga ka mi nga dyi, ni ku khumba, mi nga yi khumbi, leswaku mi nga fi.’ ”
4 Kutani nyoka yi ku eka wansati: “Loko ku ri ku fa mi nga ka mi nga fi; 
5 kambe Xikwembu xi tiva leswaku siku mi nga ta dya, mahlo ya n'wina ma ta pfuleka, mi ta kotisa Xikwembu, mi tiva swo saseka ni swo biha.”
6 Wansati, kuteloko a vona leswaku murhi a wu nandziha, ni leswaku wu navetisa mahlo, ni leswaku wu navetisa ku tlhariha, a kha mihandzu ya wona, a dya, a nyika ni nuna wa yena loyi ngi a ri na yena, kutani a dya. 
7 Kutani mahlo ya lavambirhi ma pfuleka, va tiva leswaku va tshama ntsena; kutani va rhungelela matluka ya nkuwa, va tiendlela tinguvu.
8 Kutani va twa rito ra Yehovha Xikwembu loko a famba entangeni hi nkarhi wa madyambu; wanuna ni nsati wa yena va tumbela emirhini ya ntanga, va chava mombo wa Yehovha Xikwembu. 
9 Kutani Yehovha Xikwembu a vita wanuna, a ku: “U kwihi?”
10 Yena a ku: “Ndzi twe rito ra wena entangeni, kutani ndzo chava, hikuva a ndzi ambalanga nchumu, kutani ndzo tumbela.”
11 Yehovha a ku: “U byeriwile hi mani leswaku a ku ambalanga nchumu? Kumbe xana u dyile murhi lowu ndzi nga ku lerisa, ndzi ku: ‘U nga tshuki u dya?’ ”
12 Kutani wanuna a ku: “Hi yena wansati loyi u nga ndzi nyika yena a va na mina, la nga ndzi ha murhi, ndzi dya.”
13 Yehovha Xikwembu a ku eka wansati: “U swi endlele yini xana?” Wansati a ku: “I nyoka leyi nga ndzi kanganyisa, kutani ndzi dya.”
14 Yehovha Xikwembu a ku eka nyoka: “Leswi u nga endlisa sweswo, u ta rhuketeriwa exikarhi ka swifuwo hinkwaswo, ni xikarhi ka swiharhi hinkwaswo swa tiko; u ta famba hi khwiri, u dya ntshuri hi masiku hinkwawo ya ku hanya ka wena. 
15 Ndzi ta veka ku vengana exikarhi ka wena ni wansati, ni xikarhi ka rixaka ra wena ni rixaka ra wansati; ri ta ku faya nhloko, wena u ri luma xirhendze.”
16 Eka wansati, a ku: “Ndzi ta ku engetelela ngopfu ku vaviseka ka ku tika ka wena, u ta veleka vana hi ku vaviseka; ku navela ka wena ku ta ya eka nuna wa wena, kambe yena u ta ku fuma.”
17 Ni ka wanuna, a ku: “Leswi u yingiseke rito ra nsati wa wena, u dya murhi lowu ndzi nga ku lerisa, ndzi ku: ‘U nga tshuki u dya,’ misava yi rhuketeriwa hikwalaho ka wena. U ta dya swa yona hi ku vaviseka hi masiku hinkwawo ya ku hanya ka wena; 
18 yi ta ku mirisela mitwa ni mahlwehlwe, u ta dya byanyi bya nhova. 
19 U ta dya vuswa hi nyuku wa mombo wa wena, u ko u tlhelela emisaveni, hikuva u humesiwile eka yona. Hikuva u ntshuri, u ta tlhelela entshurini.”
20 Adamu (munhu) a thya nsati wa yena vito ra Evha (vutomi), hikuva u ve mana wa lava hanyaka hinkwavo. 
21 Kutani Yehovha Xikwembu a endlela Adamu ni nsati wa yena tinguvu ta madzovo, a va ambexa tona.
22 Kutani Yehovha Xikwembu a ku: “Maswivo, munhu u hundzukile, a kotisa un'wana wa hina loko ku ri ku tiva leswo saseka ni leswo biha; kambe sweswi, a nga fanekeli ku tshambuluta voko a teka na wona murhi wa vutomi, a dya, a hanya hilaha ku nga heriki.” 
23 Kavaloko Yehovha Xikwembu a n'wi humesa entangeni wa Edeni ku ya rima misava leyi a nga humesiwa eka yona. 
24 A hlongola munhu, a veka tlhelo ra vuxa ka ntanga wa Edeni, tikerubu leti tamelaka fumu leri vangamaka hi matlhelo hinkwawo, a ta sivela ndlela ya murhi wa vutomi.
GENESA 4
01 Adamu a tiva Evha, nsati wa yena, kutani a tika nyimba, a veleka Kayini, a ku: “Ndzi kumile munhu ha Yehovha.” 
2 A engeta a veleka ndzisana ya yena Avele; Avele a a ri murisi; Kayini, yena, a a rima misava. 
3 Endzhaku ka masiku man'wana, Kayini a humesela Yehovha nhlengo wa mihandzu ya misava. 
4 Avele a humesa, na yena, mativula ya ntlhambi wa yena, ni mafurha ya wona. Kutani Yehovha a khensa Avele ni nhlengo wa yena, 
5 kambe a nga langutanga hi ku tsaka Kayini, ni nhlengo wa yena; kutani Kayini a kariha ngopfu, ni mombo wa yena wu khanyana. 
6 Kutani Yehovha a byela Kayini, a ku: “Xana u karihela yini, ni mombo wa wena wu khanyana ha yini? 
7 Loko u endla swinene, xana a u nga ti khensiwa xana? Kambe loko u nga endli swinene, vudyoho byi tshamile enyangweni; ku navela ka byona ku ta ku wonga; kambe wena, u fanele ku byi hlula.”
8 Kutani Kayini a vulavula na Avele, ndzisana ya yena; kutani, kuteloko va ri emasin'wini, Kayini a pfukela Avele, ndzisana ya yena, a n'wi dlaya.
9 Kutani Yehovha a ku eka Kayini: “Makwenu Avele, u kwihi?” Yena a ku: “A ndzi n'wi tivi. Xana hi mina mulanguteri wa makwerhu-ke?”
10 Kambe Yehovha a ku: “U endle yini? Rito ra ngati ya makwenu ri huwelele emisaveni, ri ta eka mina. 
11 Sweswi, u ta rhuketeriwa hi misava leyi nga ahlamisa nomu wa yona, yi amukela ngati ya makwenu hi voko ra wena. 
12 Kutakuloko u rima misava, yi nga ka yi nga ha ku nyiki mihandzu ya yona; u ta va la pepetsekaka ni la fambafambaka emisaveni.”
13 Kutani Kayini a ku eka Yehovha: “Ku biwa ka mina kukulu, ku tlurisa lexi ndzi nga xi pingaka. 
14 Waswivo, u ndzi hlongole namuntlha ehenhla ka misava, ndzi ta va ndzi hambene ni mombo wa wena, kutani ndzi ta va mupepetseki ni mufambi emisaveni, kutani mani na mani loko a ndzi kuma, u ta ndzi dlaya.”
15 Kutani Yehovha a ku eka yena: “Kungakuloko munhu a dlaya Kayini, Kayini u ta rihiseriwa kantlhanu na kambirhi. Kutani Yehovha a fungha Kayini, hileswaku un'wana ni un'wana la n'wi kumaka a nga ti n'wi dlaya.” 
16 Kutani Kayini a suka emahlweni ka Xikwembu, a ya tshama etikweni ra Nodo, evuxeni bya Edeni.
17 Kutani Kayini a tiva nsati wa yena; kutani a tika nyimba, a veleka Enoko; endzhaku, a aka muti, a thya muti lowu hi vito ra n'wana wa yena Enoko. 
18 Kutani Irada a velekeriwa Enoko; kutani Irada a va tata wa Mehuyaele; Mehuyaele a va tata wa Metuxaele; Metuxaele a va tata wa Lameke. 
19 Kutani Lameke a teka vasati vambirhi, vito ra un'wana a a ri Ada, ni vito ra un'wana a a ri Sila. 
20 Ada a veleka Yabala; hi yena loyi a nga tata wa lava hanyaka emitsongeni va ri ni mitlhambi. 
21 Vito ra ndzisana ya yena a a ri Yubala, hi yena loyi a nga tata wa hinkwavo lava yimbaka magupu ni tinanga. 
22 Sila na yena a veleka Tubala-Kayini, loyi a tshameke a fula mitirho ya nsuku ni nhumbu. Makwa wa xisati wa Tubala-Kayini a a ri Naama.
23 Kutani Lameke a byela vasati va yena, a ku: “Ada na Sila, twanani rito ra mina! Vasati va Lameke, yingisani ku vulavula ka mina! Ndzi dlele munhu hikwalaho ka mbanga ya mina, ni jaha hikwalaho ka felangati ra mina. 
24 Kayini u rihiseriwa kantlhanu na kambirhi, yena Lameke, eka ntlhanu wa makume ni makume mambirhi, na ntlhanu na mambirhi!”
25 Adamu a engeta a tiva nsati wa yena, kutani a veleka n'wana wa wanuna; a n'wi thya vito ra Seta (ku veka), a ku: “Hi leswi Xikwembu xi nga ndzi vekela vana ematshan'weni ya Avele, loyi a nga dlawa hi Kayini.” 
26 Seta na yena a veleka n'wana wa wanuna, loyi a n'wi chulaka vito ra Enosi. Hi wona nkarhi lowu va sungulaka ku khongela vito ra Yehovha.
GENESA 5
01 Buku ya vatukulu va Adamu hi yoleyi: Siku Xikwembu xi vumbaka munhu, xi n'wi endla la fanaka ni Xikwembu. 
2 Xi va vumba wanuna ni wansati, kutani xi va katekisa, xi va thya vito ra vanhu, hi siku va vumbiweke ha rona. 
3 Adamu a hanya malembe ya 130, kutani a kuma n'wana la fanaka na yena, a ri ni nghohe ya yena, a n'wi thya vito va Seta. 
4 Kuteloko Adamu a kumile Seta, a hanya malembe ya 800, kutani a tswala vana va vavanuna ni va vavasati. 
5 Masiku hinkwawo lawa Adamu a hanyeke ha wona a ma ri malembe ya 930, kutani a fa.
6 Seta, kuteloko a ri munhu wa malembe ya 105, a kuma Enosi; 
7 kuteloko a kumile Enosi, a hanya malembe ya 807; kutani a tswala vana va vavanuna ni va vavasati. 
8 Masiku hinkwawo ya Seta a ma ri malembe ya 912; kutani a fa.
9 Enosi a hanya malembe ya 90 kutani a kuma Kenani; 
10 kuteloko a kume Kenani, a hanya malembe ya 815, kutani a tswala vana va vavanuna ni va vavasati. 
11 Masiku hinkwawo ya Enosi a ma ri malembe ya 905; kutani a fa.
12 Kenani a hanya malembe ya 70, kutani a kuma Mahalalele; 
13 kuteloko a kume Mahalalele, a hanya malembe ya 840, kutani a tswala vana va vavanuna ni va vavasati. 
14 Masiku hinkwawo ya Kenani a ma ri malembe ya 910; kutani a fa.
15 Mahalalele a hanya malembe ya 65, kutani a kuma Yarede; 
16 kuteloko a kume Yarede, a hanya malembe ya 830, kutani a tswala vana va vavanuna ni va vavasati. 
17 Masiku hinkwawo ya Mahalalele a ma ri malembe ya 895, kutani a fa.
18 Yarede, loko a ri munhu wa malembe ya 162, a kuma Enoko: 
19 kuteloko a kume Enoko, a hanya malembe ya 800, kutani a tswala vana va vavanuna ni va vavasati. 
20 Masiku hinkwawo ya Yarede a ma ri malembe ya 962, kutani a fa.
21 Enoko, loko a ri munhu wa malembe ya 65, a kuma Metuxela: 
22 kuteloko a kume Metuxela, a famba na Xikwembu hi malembe ya madzana manharhu, a tswala vana va vavanuna ni va vavasati. 
23 Masiku hinkwawo ya Enoko a ma ri malembe ya 365. 
24 Enoko a tshama a famba ni Xikwembu, kutani a nga ha vanga kona, hikuva Xikwembu xi n'wi tekile.
25 Metuxela, loko a ri munhu wa malembe ya 187, a kuma Lameke; 
26 kuteloko a kume Lameke, a hanya malembe ya 782, kutani a tswala vana va vavanuna ni va vavasati. 
27 Masiku hinkwawo ya Metuxela a ma ri malembe ya 969; kutani a fa. 
28 Lameke, loko a ri munhu wa malembe ya 182, a kuma n'wana wa wanuna, 
29 kutani a n'wi thya vito ra Nowa (ku wisa), a ku: “Yeloyi u ta hi wisisa emikarhalweni ya hina, ni le ntirhweni lowo tika wa mavoko ya hina, lowu pfuxiweke hikwalaho ka ku rhuketeriwa ka misava hi Yehovha.” 
30 Kuteloko Lameke a kume Nowa, a hanya malembe ya 595, kutani a tswala vana va vavanuna ni va vavasati. 
31 Masiku hinkwawo ya Lameke a ma ri malembe ya 777; kutani a fa. 
32 Nowa, loko a ri munhu wa malembe ya ntlhanu wa madzana, a kuma Xeme na Hamu na Yafeta.
GENESA 6
01 Kuteloko vanhu va sungule ku tala ehenhla ka misava, ni loko vanhwanyana va velekeriwe vona, 
2 vana va Xikwembu va vona leswaku vanhwanyana va vanhu va sasekile, kutani va titekela eka vona vasati exikarhi ka hinkwavo lava va nga va hlawula. 
3 Kambe Yehovha a ku: “Moya wanga a wu nga ha tshami hi masiku emunhwini, hikuva munhu i nyama, kutani masiku ya yena ma ta va dzana ra malembe ni makume mambirhi.” 
4 Emikarhini yeleyo a ku ri kona emisaveni vanhu va swihontlovila. Loko vana va Xikwembu va yile eka vanhwana va vanhu, va kuma vana ha vona. Hi tona tinhenha leti nga twakala ngopfu khale.
5 Kutani Yehovha a vona leswaku ku biha ka vanhu ku kurile emisaveni, ni miehleketo hinkwayo ya timbilu ta vona yi kongoma ku biha ntsena hi masiku hinkwawo, 
6 kutani Yehovha a vilela hi leswi a nga vumba vanhu emisaveni, a vaviseka ngopfu embilwini ya yena. 
7 Kutani Yehovha a ku: “Ndzi ta lovisa ehenhla ka misava vanhu lava ndzi nga va tumbuluxa ku suka eka munhu, ku fika eka swifuwo ni swikokovi, ni tinyanyana ta tilo, hikuva ndza vaviseka hi leswi ndzi nga swi endla.” 
8 Kambe Nowa a kuma tintswalo emahlweni ka Yehovha.
9 Hi vona lavo vana va Nowa: Nowa a a ri munhu la lulameke ni la sasekeke enkarhini wa yena. Nowa a tshama a famba ni Xikwembu. 
10 Nowa u kume vana va xinuna vanharhu, a va ri Xeme, na Hamu, na Yafeta.
11 Misava a yi onhakile emahlweni ka Xikwembu. A yi tele mona. 
12 Xikwembu xi languta misava, kutani maswivo, a yi onhakile, hikuva nyama yin'wana ni yin'wana a yi onhile ndlela ya yona emisaveni.
13 Kavaloko Xikwembu xi byela Nowa, xi ku: “Makumu ya nyama yin'wana ni yin'wana ya fikile emahlweni ka mina, hikuva va tate misava hi mona; kutani sweswi, ndzi ta va lovisa swin'we ni misava. 
14 Tiendlele ngalava hi murhi wa gofere; u ta avanyisa ngalava exikarhi ka yona hi makamara, u yi tota hi nhlaka endzeni ni le handle. 
15 U ta yi endlisa sweswo: Ngalava yi ta leha hi swisungunhu swa madzana manharhu, ni ku anama ka yona, swisungunhu swa ntlhanu wa makume, ni ku tlakuka ka yona, swisungunhu swa makume manharhu. 
16 U ta endla fasitere engalaveni, ehenhla yi va ya xisungunhu xin'we; u endla rivanti etlhelweni ra yona, u endla yindlu yin'we ehansi, ni yin'wana ya vumbirhi ehenhla, ni yin'wana ya vunharhu. 
17 Kutani mina, ndzi ta tisa ndhambi ya mati emisaveni, yi herisa ehansi ka tilo nyama yin'wana ni yin'wana leyi nga ni ku hefemula ka vutomi, kutani hinkwaswo leswi nga emisaveni swi ta lova. 
18 Kambe ndzi tiyisa ku twanana ka mina na wena; u ta nghena engalaveni, wena ni vana va wena, ni nsati wa wena, ni vasati va vana va wena swin'we na wena. 
19 Kutani exikarhi ka hinkwaswo leswi hanyaka eka nyama yin'wana ni yin'wana, u nghenisa engalaveni swimbirhi swa rixaka rin'wana ni rin'wana, u swi hlayisa na wena swi hanya; swa matsune ni nkati; 
20 tinyanyana hi tinxaka ta tona, ni swifuwo hi tinxaka ta swona, ni swikokovi swa misava hi tinxaka ta swona, swimbirhi swa rixaka rin'wana ni rin'wana, swi ta ta eka wena leswaku u swi hlayisa swi hanya. 
21 Kutani wena, u teka swakudya swin'wana ni swin'wana leswi dyekaka, u swi hlengeleta eka wena, swi va swakudya swa wena ni swa swona.” 
22 Kutani Nowa a endlisa sweswo; a endla hinkwaswo hilaha Xikwembu xi n'wi leriseke hakona.
GENESA 7
01 Kutani Xikwembu xi byela Nowa, xi ku: “Nghena engalaveni, wena ni yindlu ya wena hinkwayo, hikuva ndzi ku vonile u ri la lulameke emahlweni ka mina exikarhi ka rixaka leri. 
2 Eka swiharhi hinkwaswo leswi tengeke, u ta swi teka eka wena ha ntlhanu na swimbirhi, matsune ni nkati; ni ka swiharhi leswi nga tengangiki u teka swimbirhi, matsune ni nkati. 
3 Ni ka tinyanyana ta tilo, u teka ha ntlhanu na timbirhi, matsune ni nkati, rixaka ra swona ri va ri hlayiseka ri hanya ehenhla ka misava hinkwayo. 
4 Hikuva ka ha sele masiku ya ntlhanu na mambirhi, kutani ndzi ta nisa mpfula emisaveni hi masiku ya mune wa makume, ni vusiku bya mune wa makume, ndzi herisa ehenhla ka misava hinkwaswo leswi hanyaka leswi ndzi nga swi endla.” 
5 Kutani Nowa a endlisa sweswo, hilaha Yehovha a nga n'wi lerisa hinkwaswo hakona.
6 Nowa a a ri munhu wa malembe ya 600, loko ndhambi ya mati yi humelela emisaveni. 
7 Kutani Nowa a nghena engalaveni, swin'we ni vana va yena, ni nsati wa yena, ni vasati va vana va yena swin'we na yena, hikwalaho ka mati ya ndhambi. 
8 Eka swiharhi leswi tengeke ni ka leswi nga tengangiki, ni ka tinyanyana, ni ka hinkwaswo leswi fambaka emisaveni, 
9 ku nghene eka Nowa engalaveni swimbirhi ha swimbirhi, matsune ni nkati, hilaha Xikwembu xi leriseke Nowa hakona. 
10 Kuteloko ku hundzile masiku lawa ya ntlhanu na mambirhi, mati ya ndhambi ma va kona emisaveni.
11 Hi lembe ra 600 ra ku hanya ka Nowa, hi n'hweti ya vumbirhi, hi siku ra khume na ntlhanu na mambirhi, hi siku lero, swihlovo hinkwaswo swa mpfhuka lowukulu swi pfelela, ni tinyangwa ta mati ya tilo ti pfuleka. 
12 Kutani mpfula yi na emisaveni hi masiku ya mune wa makume ni vusiku bya mune wa makume. 
13 Hi siku rolero Nowa a nghena engalaveni, na Xeme, na Hamu, na Yafeta, vana va Nowa, ni nsati wa Nowa, ni vasati lavanharhu va vana va yena: 
14 ni swiharhi hinkwaswo hi tinxaka ta swona ni swifuwo hinkwaswo hi tinxaka ta swona ni swikokovi hinkwaswo leswi fambaka emisaveni hi tinxaka ta swona, ni tinyanyana hinkwato hi tinxaka ta tona, xinyanyana xin'wana ni xin'wana lexitsongo, ni hinkwaswo leswi nga ni timpapa. 
15 Exikarhi ka nyama hinkwayo leyi nga ni ku hefemula ka vutomi eka yona, swi nghena eka Nowa engalaveni, ha swimbirhi. 
16 Leswi nga nghena, a swi ri matsune ni nkati; ku nghene swona exikarhi ka nyama yin'wana ni yin'wana, hilaha Xikwembu xi nga n'wi lerisa hakona. Kutani Yehovha a n'wi pfalela.
17 Ndambi yi va kona emisaveni hi masiku ya mune wa makume, kutani mati ma tlakuka, ma tlakusa ngalava, yi suka ehenhla ka misava. 
18 Kutani mati ma tala ma engeteleka ngopfu emisaveni, ni ngalava yi famba ehenhla ka mati. 
19 Kambe mati ma tala ngopfungopfu emisaveni, tintshava hinkwato leto leha leti nga ehansi ka matilo ti funengetiwa. 
20 Mati ma ti tlula hi swisungunhu swa khume na ntlhanu, tintshava ti va ti funengetiwa. 
21 Kutani nyama yin'wana ni yin'wana leyi fambaka emisaveni yi fa, hambi ti ri tinyanyana, hambi swi ri swifuwo, ni swiharhi, ni hinkwaswo leswi nga tala emisaveni, ni vanhu hinkwavo. 
22 Hinkwaswo leswi ngi swi ri ni ku yingisa ni ku hefemula ka vutomi etinhompfini ta swona, hinkwaswo leswi ngi swi ri emisaveni leyo oma, swi fa swi hela. 
23 Hinkwaswo leswi hanyeke emisaveni swi herisiwa, ku suka eka munhu, ku fika eka swifuwo, ku fika eka swikokovi ni le ka tinyanyana ta tilo, swi herisiwa emisaveni, ku sala ntsena Nowa ni leswi ngi a ri na swona engalaveni. 
24 Kutani mati ma tala ngopfu emisaveni hi masiku ya dzana na ntlhanu wa makume.
GENESA 8
01 Kutani Xikwembu xi tsundzuka Nowa ni swiharhi hinkwaswo, ni swifuwo hinkwaswo leswi ngi swi ri na yena engalaveni; kutani Xikwembu xi hungisa moya emisaveni, kutani mati ma hunguteka. 
2 Swihlovo swa mpfhuka lowukulu swi pfariwa, swin'we ni tinyangwa ta matilo, kutani mpfula ya tilo yi xa. 
3 Mati ma tlhela ma suka ehenhla ka misava, ma engeta ma tlhela, kutani mati ma hunguteka, loko ku hundze masiku ya dzana na ntlhanu wa makume. 
4 Kutani hi n'hweti ya ntlhanu na timbirhi, hi siku ra khume na ntlhanu na mambirhi ya n'hweti, ngalava yi yima etintshaveni ta Ararata. 
5 Kambe mati ma engeta ma hunguteka ku fika eka n'hweti ya khume. Hi n'hweti leya khume, hi siku ro rhanga, ku humelele tinhlohlorhi ta tintshava.
6 Endzhaku ka masiku ya mune wa makume, Nowa a pfula fasitere leri a ri endleke engalaveni; 
7 kutani a tshiketa wukuwuku, kambe wukuwuku ri huma, ri suka ri tlhela ri vuya mati ma ko ma phya ehenhla ka misava. 
8 A engeta a tshiketa tuva a ta tiva leswaku xana mati ma phyile ehenhla ka misava. 
9 Kambe tuva a ri kumanga laha ri nga yimaka kona hi tincondzo ta rona kutani ri vuya eka yena engalaveni, hikuva mati a ma ri kona ehenhla ka misava hinkwayo; kutani a tshambuluta voko, a khoma tuva, a ri tlherisela eka yena engalaveni. 
10 A engeta a yimela masiku man'wana ya ntlhanu na mambirhi, kutani a engeta a tshiketa tuva ehandle ka ngalava. 
11 Kutani tuva ri vuya eka yena nimadyambu, ri tamele enon'wini wa rona tluka lerintshwa ra mutlhwari, hi kona Nowa a tivaka leswaku mati ma hungutekile emisaveni. 
12 A engeta a yimela kambe masiku man'wana ya ntlhanu na mambirhi, kutani a tshiketa tuva, kambe a ra ha tlhelelanga eka yena.
13 Kutani hi lembe ra 601 ra Nowa, hi n'hweti yo rhanga, hi siku ro rhanga ra n'hweti, mati ma phya emisaveni. Nowa a susa lwangu ra ngalava, a languta, kutani waswivo, misava a yi omile ehenhla ka yona. 
14 Kutani hi n'hweti ya vumbirhi, hi siku ra 27, misava a yi omile.
15 Kavaloko Xikwembu xi vulavula na Nowa, xi ku: 
16 “Huma engalaveni wena ni nsati wa wena, ni vana va wena, ni vasati va vana va wena swin'we na wena. 
17 Humesa ni swiharhi hinkwaswo leswi nga na wena, swa nyama yin'wana ni yin'wana, hambi ti ri tinyanyana, hambi swi ri swifuwo, ni swikokovi hinkwaswo leswi fambaka emisaveni, swi va swi tala emisaveni, swi tswalana ni ku engeteleka emisaveni.” 
18 Kutani Nowa a huma ni vana va yena, ni nsati, ni vasati va vana va yena. 
19 Swiharhi hinkwaswo, ni swikokovi hinkwaswo, ni tinyanyana hinkwato; hinkwaswo leswi fambaka emisaveni, swi huma engalaveni hi tinxaka ta swona.
20 Kutani Nowa a akela Yehovha alitari, kutani a pambula exikarhi ka swifuwo hinkwaswo leswi tengeke, ni le xikarhi ka tinyanyana hinkwato leti tengeke, a humesa holokosta ealitarini. 
21 Kutani Yehovha a twa ku nun'hwela loku tsakisaka; Yehovha a ku embilwini ya yena: “A ndzi nga ha tlheli ndzi rhuketela misava hikwalaho ka vanhu, hikuva makungu ya timbilu ta vanhu ma bihile ku suka evuhlangini bya vona, kutani a ndzi nga ha tlheli ndzi ba hinkwaswo leswi hanyaka hilaha ndzi endleke hakona. 
22 Hi masiku hinkwawo ya misava, ku byala ni ku tshovela, xirhami ni mumu, ximumu ni vuxika, nhlekanhi ni vusiku, swi nga ka swi nga pfumaleki.”
GENESA 9
01 Kutani Xikwembu xi katekisa Nowa ni vana va yena, xi ku eka vona: “Tswalanani, mi andza, mi tata misava. 
2 Swiharhi hinkwaswo swa misava, ni tinyanyana hinkwato ta tilo, swi ta tshuka swi mi chava, ni hinkwaswo leswi kokovaka emisaveni, ni tinhlampfi hinkwato ta lwandle, swi vekiwile emavokweni ya n'wina. 
3 Hinkwaswo leswi fambaka ni leswi hanyaka swi ta va swakudya swa n'wina, ndzi mi nyikile hinkwaswo kukotisa byanyi. 
4 Ntsena, mi nga ka mi nga dyi nyama yi ri ni vutomi bya yona, yi nga ngati ya yona. 
5 Kutani ndzi ta rihisela ngati ya n'wina, byi nga vutomi bya n'wina; ndzi ta yi rihisela eka swiharhi hinkwaswo, ni ka vanhu, ndzi ta rihisela vutomi bya munhu un'wana ni un'wana eka voko ra makwavo. 
6 Un'wana ni un'wana la nga ta halata ngati ya munhu, ngati ya yena yi ta halatiwa hi munhukulobye; hikuva Xikwembu xi endle munhu hi xifaniso xa xona. 
7 Kambe n'wina, tswalanani mi andza, mi tala ni ku engeteleka emisaveni.”
8 Kutani Xikwembu xi vulavula na Nowa ni vana va yena, xi ku: 
9 “Na mina, ndzi ta tiyisa ntwanano wa mina na n'wina ni vatukulu va n'wina endzhaku ka n'wina, 
10 ni leswi hanyaka hinkwaswo leswi nga na n'wina, hambi ti ri tinyanyana hambi swi ri swifuwo, hambi swi ri swiharhi swa misava, leswi nga na n'wina, ku suka eka leswi nga huma engalaveni, ku fika eka swiharhi hinkwaswo swa misava. 
11 Ndzi ta tiyisa na n'wina ntwanano wa mina wa leswaku nyama yin'wana ni yin'wana yi nga ka yi nga ha lovisiwi hi mati ya ndhambi, ni leswaku ku nga ka ku nga ha vi na ndhambi yin'wana leyi nga ta lovisa misava.” 
12 Kutani Xikwembu xi ku: “Hi wona mfungho wa ntwanano lowu ndzi wu tiyisaka exikarhi ka mina na n'wina, ni nyama yin'wana ni yin'wana leyi hanyaka leyi nga na n'wina, eka mikarhi leyi nga heriki, 
13 ndzi ri ndzi ta tlhoma nkwangulatilo wa mina emapapeni, kutani xi ta va xikombiso xa ntwanano lowu nga exikarhi ka mina ni misava. 
14 Ndzi ta ku loko ndzi hlengeleta mapapa ehenhla ka misava, nkwangulatilo wu ta humelela epapeni; 
15 kutani ndzi ta tsundzuka ntwanano wa mina lowu nga exikarhi ka mina na n'wina, ni leswi hanyaka hinkwaswo swa nyama yin'wana ni yin'wana, leswaku mati ma nga ha engeti ma hundzuka ndhambi leyi lovisaka swivumbiwa swa tinxaka hinkwato. 
16 Nkwangulatilo wu ta va kona epapeni, kutani ndzi ta wu vona, ndzi tsundzuka ntwanano lowu nga riki na ku hela, lowu nga kona exikarhi ka Xikwembu ni leswi hanyaka hinkwaswo swa nyama yin'wana ni yin'wana leyi nga emisaveni.” 
17 Kutani Xikwembu xi ku eka Nowa: “Hi wona lowu, mfungho wa ntwanano, lowu ndzi wu tiyisaka exikarhi ka mina ni nyama yin'wana ni yin'wana leyi nga kona emisaveni.”
18 Vana va Nowa lava humeke engalaveni a a ri Xeme, na Hamu, na Yafeta; yena Hamu i tata wa Kanana. 
19 Hi volavo vana lavanharhu va Nowa, kutani hi vona lava misava hinkwayo yi nga tala vanhu ha vona.
20 Kavaloko Nowa a sungula ku rima misava, ni ku byala vhinya. 
21 Kutani a nwa vhinyo, a pyopya, a hluvula tinguvu entsongeni wa yena. 
22 Kutani Hamu, tata wa Kanana, a vona tata wa yena a nga ri na tinguvu, a ya ambela vamakwavo va yena lavambirhi, va ri handle. 
23 Kambe Xeme na Yafeta va teka nkumba, va kapeka emakatleni ya vona havambirhi, va famba hi xindzhakwandzahakwana, va ya funengeta tata wa vona; mombo wa vona wu n'wi fularhela, va nga vonanga vuhava bya tata wa vona. 
24 Kuteloko Nowa a xalamukile vhinyo, a tiva leswi n'wana wa yena lontsongo a nga n'wi endlisa swona. 
25 Kavaloko a ku: “A ku rhuketeriwe Kanana! Eka vamakwavo, u ta va nandza wa malandza ya vona!” 
26 A engeta a ku: “A ku khensiwe Yehovha, Xikwembu xa Xeme, na Kanana a a ve nandza wa yena! 
27 Xikwembu a xi kurise Yafeta, a tshama emitsongeni ya Xeme, na Kanana a a ve nandza wa yena!”
28 Kutani Nowa a hanya malembe ya madzana manharhu na ntlhanu wa makume endzhaku ka ndhambi. 
29 Masiku hinkwawo ya Nowa a ma ri malembe ya 950, kutani a fa.
GENESA 10
01 Vatukulu va vana va Nowa hi volavo: Xeme, na Hamu, na Yafeta; kutani va kume vana va vavanuna endzhaku ka ndhambi.
2 Vana va Yafeta: Gomere, Magogo, Madayi, Yavhani, Tubala, Mexeke na Tirasi. 
3 Vana va Gomere: Axikenazi, Rifata na Togarima. 
4 Vana va Yavhani: Elixa na Tarxixi, Kipra na Rhoda. 
5 Ku hambanyisiwe xikarhi ka volavo swihlale swa matiko hi matiko ya vona, un'wana ni un'wana hi ririmi ra yena, ni tinyimba ta vona, ematikweni ya vona.
6 Vana va Hamu: Kuxi, Egipta, Putu na Kanana. 
7 Vana va Kuxi: Seba, Havhila, Sabita, Rhama, Sabiteka. Vana va Rhama: Xeba na Dedani. 
8 Kuxi a veleka Nimrodo; hi yena loyi a sunguleke ku va ni matimba emisaveni. 
9 A xi ri xihloti xa matimba emahlweni ka Yehovha; hikwalaho-ke va nga te: “Kukotisa Nimrodo, xihloti xa matimba emahlweni ka Yehovha.” 
10 Masungulo ya ku fuma ka yena a ri Babele na Ereke na Akade na Kaline, etikweni ra Xinara. 
11 Kuteloko a suke etikweni lero, a ya Asiriya, a aka eNinivha na Rehoboto-Ira na Kala, 
12 na Resene, exikarhi ka Ninivha, na Kala; hi wona muti lowukulu.
13 Mitsrayimi a veleka Valudu, na Vaanamu, na Valehaba, na Vanafetuhi, 
14 na Vapatroso, na Vakasiluhi, (hi vona ku nga humelela Vafilista eka vona), na Vakafitoro.
15 Kanana a veleka Sidoni, lowa mativula, na Heti, 
16 na Vayebusi na Vaamori na Vagirigaxi, 
17 na Vahivhi na Vaariki na Vasini, 
18 na Vaarivhada na Vasemari na Vahamata; endzhaku, tinyimba ta Vakanana ti hangalaka. 
19 Kutani maavana ya Vakanana ma suka eSidoni ku ya fika eGerara na Gaza, ni hitlhelo ra Sodoma na Gomora, na Adama na Seboyimi, ku fika eLaxa. 
20 Hi vona vana va Hamu hi tinyimba ta vona ni tindzimi ta vona, emaavaneni ni le matikweni ya vona.
21 Ku velekiwe vana ni le ka Xeme, a nga tata wa vana hinkwavo va Ebere, ni makwa wa Yafeta lowa mativula. 
22 Vana va Xeme: Elamu, Axuru, Aripakixada, Ludu, Aramu. 
23 Vana va Aramu: Usi, Hulu, Getere na Maxa. 
24 Aripakixada a veleka Xela, Xela a veleka Ebere. 
25 Eka Ebere, ku velekiwe vana vambirhi; vito ra un'wana a a ri Pelege, hikuva enkarhini wa yena, misava yi avanyisiwile, vito ra makwavo a a ri Yokotani. 
26 Yokotani a veleka Alimodada, Xelefi, Hasari-Mavheti, Yera, 
27 Hadorama, Uzala, Dikila, 
28 Obala, Abimaele, Xeba, 
29 Ofira, Havhila na Yobabu; volavo hinkwavo a va ri vana va Yokotani. 
30 A va akile entshaveni ya Vuxa ku suka eMexa, tlhelo ra Sefara. 
31 Hi vona vana va Xeme hi tinyimba ta vona, ni tindzimi ta vona, ni maavana ya vona, ni matiko ya vona.
32 Hi tona tinyimba ta vana va Nowa, hi tinxaka ta vona, ematikweni ya vona; matiko lama hangalakeke emisaveni endzhaku ka ndhambi, ya humile eka vona.
GENESA 11
01 Misava hinkwayo a yi ri ni ku vulavula kun'we, ni marito man'we. 
2 Kuteloko va suke evuxeni, va kuma rivala etikweni ra Xinara, va aka kona. 
3 Kutani va byelana, va ku: “A hi yeni hi ya vumba switina hi swi hisa hi ndzilo.” Kutani va va ni switina ematshan'weni ya maribye, ni nhlaka ematshan'weni ya mbompfi. 
4 Va engeta va ku: “A hi yeni hi ya tiakela muti ni xihondzo, xihlungwa xa xona xi fika etilweni, hi tiendla vito, hi nga ti tshuka hi hangalasiwa ehenhla ka misava hinkwayo.”
5 Kambe Yehovha a xika ku ta vona muti ni xihondzo xexo vana va vanhu a va ri karhi va xi aka. 
6 Kutani Yehovha a ku: “Maswivo, va tiko rin'we, ni ririmi ra vona hinkwavo i rin'we ntsena; kambe leswo i ku sungula ka makungu ya vona, kutani a ku na nchumu lexi nga va sivelaka ku heta hinkwaswo leswi va swi kaneleke. 
7 A hi yeni, hi xika, hi hambanyisa kona ku vulavula ka vona, leswaku va nga ha twanani.” 
8 Yehovha a va hangalasa emisaveni hinkwayo; kutani va tshika ku aka muti. 
9 Hi kwalaho va wu thya vito ra Babele, hikuva hi kona Yehovha a hambanyiseke ku vulavula ka misava hinkwayo; kutani hi kona Yehovha a va hangalaseke ehenhla ka misava hinkwayo.
10 Tinxaka ta Xeme, hi leti: Xeme, loko a ri ni dzana ra malembe, a veleka Aripakixada hi lembe ra vumbirhi endzhaku ka ndhambi; 
11 kuteloko Xeme a velekile Aripakixada, a hanya malembe ya 500, a veleka vana va xinuna ni va xisati.
12 Aripakixada, kuteloko a hanyile malembe ya 35, a veleka Xela; 
13 kuteloko Aripakixada a velekile Xela, a hanya malembe ya 403, a veleka vana va xinuna ni va xisati.
14 Xela, loko a ri ni malembe ya makume manharhu, a veleka Ebere, 
15 kuteloko Xela a velekile Ebere, a hanya malembe ya 403, a veleka vana va xinuna ni va xisati.
16 Ebere, loko a ri ni malembe ya 34, a veleka Pelege; 
17 kuteloko Ebere a velekile Pelege, a hanya malembe ya 430, a veleka vana va xinuna ni va xisati.
18 Pelege, loko a ri ni makume manharhu ya malembe, a veleka Rhewu; 
19 kuteloko Pelege a velekile Rhewu, a hanya malembe ya 209, a veleka vana va xinuna ni va xisati.
20 Rhewu, loko a ri ni malembe ya 32, a veleka Serugi; 
21 kuteloko Rhewu a velekile Serugi, a hanya malembe ya 207, a veleka vana va xinuna ni va xisati.
22 Serugi, loko a ri ni malembe ya makume manharhu, a veleka Nahoro; 
23 kuteloko Serugi a velekile Nahoro, a hanya malembe ya 200, a veleka vana va xinuna ni va xisati.
24 Nahoro, loko a ri ni malembe ya 29, a veleka Tera; 
25 kuteloko Nahoro a velekile Tera, a hanya malembe ya 119, a veleka vana va xinuna ni va xisati.
26 Tera a hanya malembe ya 70, kutani a veleka Abrama, na Nahoro, na Harana.
27 Tinxaka ta Tera hi leti: Tera a veleka Abrama, na Nahoro, na Harana, kutani Harana a veleka Lota. 
28 Kambe Harana a fa emahlweni ka Tera tata wa yena, etikweni leri a nga velekiwa eka rona, ku nga Uru wa Kalediya. 
29 Kutani Abrama na Nahoro va teka vasati; vito ra nsati wa Abrama a a ri Sarayi, vito ra nsati wa Nahoro a a ri Milika, n'wana Harana, tata wa Milika ni wa Yisika. 
30 Sarayi a a ri mhika, a a nga ri na vana.
31 Kutani Tera a teka Abrama, n'wana wa yena, na Lota, n'wana Harana, n'wana wa n'wana wa yena, na Sarayi n'wingi wa yena, nkata Abrama n'wana wakwe, kutani va huma swin'we Uru wa Kalediya, va kongoma tiko ra Kanana. Kuteloko va fike eHarana, va aka kona. 
32 Masiku ya Tera a ma ri malembe ya 205, kutani Tera a fela kona eHarana.
GENESA 12
01 Kutani Yehovha a byela Abrama, a ku: “Huma etikweni ra wena ni le rixakeni ra wena, ni le ndlwini ya tata wa wena, u ya etikweni leri ndzi nga ta ku kombisa rona. 
2 Ndzi ta ku endla tiko lerikulu; ndzi ku katekisa, ndzi kurisa vito ra wena, u va xihlovo xa mikateko. 
3 Ndzi ta katekisa lava nga ta ku katekisa, ndzi rhuketela lava nga ta ku rhuketela, kambe ha wena ku ta katekisiwa tinxaka hinkwato ta misava.”
4 Kutani Abrama a rhurha, hilaha Yehovha a n'wi byeleke hakona, na yena Lota a suka na yena. Abrama a a ri ni malembe ya 75, loko a huma eHarana. 
5 Abrama a teka Sarayi, nsati wa yena, na Lota, n'wana wa makwavo, ni swa vona hinkwaswo leswi va swi fuweke, ni vanhu lava va va velekeke eHarana, kutani va suka va ya etikweni ra Kanana; kutani va ya fika etikweni ra Kanana.
6 Abrama a tsemakanya etikweni, a fika exivandleni xa Xikeme, ku nga eMikuhlwini ya More; kambe Vakanana a va ri etikweni lero enkarhini wolowo. 
7 Kutani Yehovha a humelela eka Abrama, a ku eka yena: “Misava leyi, ndzi ta yi nyika vatukulu va wena.” Kutani a akela kona gandzelo eka Yehovha la nga humelela eka yena. 
8 Kutani a suka kona, a ya entshaveni ya le vuxeni ka Betele, a dzima kona ntsonga wa yena, a ri na Betele hitlhelo ra vupeladyambu, na Ayi hitlhelo ra vuxa: a aka kona gandzelo ra Yehovha, a khongela vito ra Yehovha. 
9 Kutani Abrama a suka, a famba mimpfhuka, a ya tlhelo ra dzonga.
10 Ku we ndlala etikweni lero, kutani Abrama a rhelela eEgipta ku ya tshama kona, hikuva ndlala a yi kurile etikweni. 
11 Kuteloko a lave ku nghena eEgipta, a byela Sarayi, nsati wa yena, a ku: “Waswivo, ndza swi tiva leswaku u mbhuri ya wansati; 
12 kutakuloko Vaegipta va ku vona, va ta ku: ‘I nkatakwe!’ Kutani va ta ndzi dlaya, wena va ku tshika u hanya.” 
13 Hikwalaho u nge u makwerhu, ndzi ta tiva ku rhurheriwa swinene hikwalaho ka wena, ndzi va ndzi hanya ha wena. 
14 Kutani kakuloko Abrama a nghena eEgipta, Vaegipta va vona nsati wa yena leswaku u sasekile ngopfu. 
15 Tindhuna ta Faro na tona ti n'wi vona, ti n'wi dzunisa emahlweni ka Faro, kutani nsati loyi, a yisiwa endlwini ya Faro. 
16 Kutani Abrama a rhurheriwa swinene hikwalaho ka nsati wa yena, a kuma swifuwo leswitsongo ni leswikulu, ni timbhongolo, ni makhumbi ya xinuna ni ya xisati, ni matswele ya timbhongolo, ni tikamela.
17 Kambe Yehovha a ba Faro ni yindlu ya yena hi makhombo lamakulu hikwalaho ka Sarayi, nkata Abrama. 
18 Kavaloko Faro a vita Abrama, a ku eka yena: “U ndzi endlise yini? A ku ndzi tivisanga ha yini-ke leswaku i nsati wa wena? 
19 U vurise ku yini u ku: ‘I makwerhu,’ ndzi ko ndzi n'wi endla nsati wa mina? Kutani sweswi, nsati wa wena hi loyi; n'wi teke u famba na yena.” 
20 Kutani Faro a lerisa malandza ya yena leswaku ma n'wi hlongola, yena ni nsati, ni hinkwaswo leswi ngi a ri na swona.
GENESA 13
01 Kutani Abrama a suka eEgipta, a tlhelela etlhelo ra dzonga, a ri ni nsati ni hinkwaswo swa yena, na Lota a a ri na yena. 
2 Abrama a a fuwe ngopfu swifuwo, ni mali yo basa, ni ya nsuku. 
3 Kutani a famba mimpfhuka, a suka edzongeni a fika eBetele, laha ntsonga wa yena i ngi wu dzimiwile kona eku sunguleni, exikarhi ka Betele na Ayi, 
4 laha ngi ku ri ni gandzelo leri a ri akeke kona eku sunguleni, kutani Abrama a khongela kona vito ra Yehovha.
5 Lota na yena, loyi a fambaka na Abrama, a a fuwe swifuwo leswitsongo ni leswikulu, ni mitsonga. 
6 Kambe tiko a ri nga ringananga leswaku va tshama swin'we. 
7 Kutani ku humelela mholovo exikarhi ka varisi va mitlhambi ya Abrama ni varisi va mitlhambi ya Lota (kasi Vakanana ni Vaperesi a va ri vaaki va tiko enkarhini wolowo).
8 Kutani Abrama a byela Lota, a ku: “Ku nga tshuki ku humelela dzolonga exikarhi ka mina na wena, ni le xikarhi ka varisi va mina ni varisi va wena, hikuva hi vana va tata un'we. 
9 Xana tiko hinkwaro a ri kona emahlweni ka wena xana? Hambana na mina, ndza ku khongela. Loko u teka ra ximatsi, ndzi ta ya exineneni; loko u ya exineneni, ndzi ta ya eximatsini.”
10 Kavaloko Lota a tlakusa mahlo, a vona tiko hinkwaro ra Yordani ku fika le Sowara, ri cheletiwa hinkwaro (Yehovha a nga si lovisa Sodoma na Gomora), ri fana ni ntanga wa Yehovha, ni misava ya Egipta. 
11 Lota a tihlawulela tiko hinkwaro ra Yordani; Lota a tifambela tlhelo ra vuxa; va avene kwalaho. 
12 Abrama a tshama etikweni ra Kanana kambe Lota a tshama emitini ya le rivaleni, a dzime mitsonga ya yena ku fika le Sodoma. 
13 Kasi vanhu va Sodoma a va bihile ngopfu, va ri vadyohi lavakulu emahlweni ka Yehovha.
14 Kutani Yehovha a byela Abrama, loko Lota a hambene na yena, a ku: “Tlakusa mahlo u languta ku sukela laha u nga kona, tlhelo ra en'walungwini, ni le dzongeni, ni le vuxeni, ni le vupeladyambu; 
15 hikuva tiko leri u ri vonaka, ndzi ta ri nyika wena ni vatukulu va wena hilaha ku nga heriki. 
16 Ndzi ta andzisa vatukulu va wena va fana ni ntshuri wa misava; hileswaku loko munhu a nga hlaya ntshuri wa misava, na vona va ta hlayiwa. 
17 Suka u fambafamba etikweni leri, eku leheni ka rona, ni le ku anameni ka rona, hikuva ndzi ta ku nyika rona.” 
18 Kavaloko Abrama a andlamuka a ya tshama emikuhlwini ya Mamre, lowu nga Hebroni, kutani kona a akela Yehovha gandzelo.
GENESA 14
01 Enkarhini wa Amirafele, hosi ya Xinara, na Ariyoko, hosi ya Elasara, na Kedoro-Lawomere, hosi ya Elamu, na Tidala, hosi ya va Goyimi, 
2 va pfukela ku lwa na Bera, hosi ya Sodoma, na Birixa, hosi ya Gomora, na Xinabu, hosi ya Adama, na Xemebere, hosi ya Seboyimi, ni hosi ya Bela (wu nga Sowara). 
3 Hinkwavo lavo va hlangana erivaleni ra Sidimi (ri nga Lwandle-ra-ku-fa). 
4 A va fumiwile hi Kedoro-Lawomere hi malembe ya khume na mambirhi, kutani hi lembe ra khume na manharhu va sungula ku tiarisa. 
5 Kutani hi lembe ra khume na mune, ku ta Kedoro-Lawomere, ni tihosi leti ngi ti ri na yena, va hlula Varefayimi eAxiteroti-Karnayimi, ni va Zuzimi eHamu, ni va Emimi eXave-Kiriyatayimi, 
6 ni Vahori entshaveni ya vona ya Seyira, ku ya fika eEliparani, emaaveni ya mananga. 
7 Kutani va tlhela va ta exihlobyeni xa Eni-Mixipati, a nga Kadexe, va hlula tiko hinkwaro ra Vaamaleke, na vona Vaamori lava akeke eHasasoni-Tamara.
8 Kutani hosi ya Sodoma, ni hosi ya Gomora, ni hosi ya Adama, ni hosi ya Seboyimi, ni hosi ya Bela (a nga Sowara), ti huma ti ya hlangana ku lwa na vona erivaleni ra Sidimi, 
9 vona va nga Kedoro-Lawomere, hosi ya Elamu, na Tidala, hosi ya va Goyimi, na Amirafele hosi ya Xinara, na Ariyoko, hosi ya Elasara: ti ri tihosi ta mune leti lwaka ni tihosi ta ntlhanu. 
10 Kasi rivala ra Sidimi a ri tele swihlovo swa nhlaka; kutani tihosi ta Sodoma na Gomora ti tsutsuma, ti wela kona, kambe leti poneke ti tsutsumela entshaveni. 
11 Kutani va teka vukosi hinkwabyo bya Sodoma, ni bya Gomora, ni swakudya hinkwaswo swa kona, va famba naswo. 
12 Va teka na yena Lota, n'wana wa makwa Abrama, ni swa yena hinkwaswo, hikuva a akile Sodoma.
13 Kutani un'wanyana wa vatsutsumi a ta ambela Abrama wa Muheveru, loyi i ngi a tshame mikuhlwini ya Mamre, wa Muamori, makwa Exikolo ni wa Anere, hikuva a va ri vanakulobye va Abrama. 
14 Kuteloko Abrama a twa leswaku n'wana wa yena u khomiwile, a hlengeleta vanhu va yena va tinhenha, va nga va tswariwa endlwini, va ri 318, kutani a landzelela tihosi ku fika eDani. 
15 Kutani a pambula malandza ya yena ku ya lwa na tona nivusiku, a ti hlula, a ti tsutsumisa ku fikela eHoba, eximatsini xa Damaska. 
16 Kutani a vuyisa swifuwo hinkwaswo; a vuyisa na Lota makwavo, ni swa yena, ni vavasati ni tiko.
17 Kambe hosi ya Sodoma yi suka ku ya hlangana na Abrama loko a vuya eku hluleni ka Kedoro-Lawomere, ni tihosi leti ngi ti ri na yena erivaleni ra Xave, ri nga rivala ra Hosi.
18 Kutani Melkisedeke, hosi ya Salema, a ta ni vuswa ni vhinyo; a a ri muprista wa Xikwembu xa le henhlahenhla. 
19 Kutani a katekisa Abrama, a ku: “A ku katekisiwe Abrama hi Xikwembu xa le henhlahenhla, n'wini wa tilo ni misava; 
20 a ku katekisiwe Xikwembu xa le henhlahenhla lexi nyiketeke valala va wena evokweni ra wena.” Kutani Abrama a n'wi pambulela ku avanyisa ka khume ka hinkwaswo.
21 Kutani hosi ya Sodoma yi byela Abrama, yi ku: “Ndzi nyike tinhloko, wena u teka vukosi.”
22 Kambe Abrama a hlamula hosi ya Sodoma, a ku: “Ndzi tlakuse voko eka Yehovha, Xikwembu xa le henhlahenhla, n'wini wa tilo ni misava, ndzi ri: 
23 Hambi ma ri marinya ku fika eka ringole ra ntanghu, ndzi nga ka ndzi nga teki nchumu xa leswi nga swa wena! U nga tivula, u ku: ‘Mina, ndzi fuwisile Abrama!’ 
24 A ndzi tilaveli nchumu, loko ti nga ri timbuva ta majaha, ni swo pambulela lava nga famba na mina, va nga Anere, na Exikolo, na Mamre; vona va ta teka ku pambuleriwa ka vona.”
GENESA 15
01 Endzhaku ka timhaka teto, rito ra Yehovha ri fika eka Abrama enorhweni, ri ku: “Abrama, u nga chavi. Ndzi xitlhangu xa wena ni hakelo ya wena leyikulu.”
2 Abrama a ku: “Hosi Yehovha, u ta ndzi nyika yini-ke? Ndza tifambela ndzi nga ri na vana, ni mudyandzhaka wa yindlu yanga, hi loyi Eliezere wa Damaska.” 
3 Abrama a engeta a ku: “Waswivo, a ku ndzi nyikanga n'wana, kutani vona, loyi a nga ta dya ndzhaka ya mina i nandza la nga tswariwa endlwini.”
4 Kavaloko rito ra Yehovha ri fika eka yena, ri ku: “Yeloyi a nga ka a nga dyi ndzhaka ya wena, kambe ku ta dya loyi a nga ta huma emarhumbyini ya wena.” 
5 Kutani a n'wi humesela ehandle, a ku: “Languta tilo u hlaya tinyeleti loko u nga swi kota.” A engeta a ku: “Vatukulu va wena va ta kotisa sweswo.”
6 Abrama a pfumela eka Yehovha, Yehovha a n'wi hlayela kona ku lulama.
7 Yehovha a engeta, a ku: “Hi mina Yehovha, la nga ku humesa eUru wa Kalediya, ku ta ku nyika tiko leri, u ri fuma.”
8 Kutani a ku: “Ndzi ta swi tivisisa ku yini leswaku ndzi ta ri fuma?”
9 Kutani Yehovha a ku: “Ndzi tisele thokazi ra malembe manharhu, ni mbuti ya malembe manharhu, ni khuna ra malembe manharhu, ni tuva, ni gugurhwana.” 
10 Kutani a n'wi tisela swilo leswo, a swi avanyisa hi le xikarhi, a swi xaxameta swi lavana; ntsena a nga avanyisangi tinyanyana. 
11 Kutani makoti ma ta wela etinyameni, kambe Abrama a ma swukuta.
12 Kavaloko dyambu ri lava ku pela, vurhongo lebyikulu byi khoma Abrama, kutani maswivo, nchavo wa munyama lowukulu wu n'wi khoma. 
13 Kutani a ku eka Abrama: “U tivisisa swinene leswaku vatukulu va wena va ta luvela etikweni leri nga ka ri nga vi ra vona, va ta va makhumbi ya kona, va ta tsongahatiwa hi malembe ya mune wa madzana. 
14 Kambe ndzi ta avanyisa tiko leri va nga ta fumiwa hi rona, kutani ndzhaku va ta huma kona va fuwe ngopfu. 
15 Loko u ri wena, u ta tifambela hi ku rhula eka vatata wa wena, u ta yimberiwa u dyuhele swinene. 
16 Kambe erixakeni ra vumune, va ta vuya halenu, hikuva ku homboloka ka Vaamori a ku si tala hi ku ringana.”
17 Kuteloko dyambu ri perile, ku wa munyama; kutani maswivo, khele leri pfurhaka, ni swisa leswi pfurhaka swi hundza exikarhi ka swilo leswi avanyisiweke. 
18 Hi siku rolero, Yehovha a tiyisa ntwanano na Abrama, a ku: “Ndzi nyikile tiko leri eka vatukulu va wena, ku suka enambyeni wa Egipta, ku fikela enambyeni lowukulu, wu nga nambu wa Yufrata, 
19 tiko ra Vakeni, ni ra Vakenizi, ni ra Vakadimoni, 
20 ni ra Vahiti, ni ra Vaperesi, ni ra Varefayimi, 
21 ni ra Vaamori, ni ra Vakanana, ni ra Vagirigaxi, ni ra Vayebusi.”
GENESA 16
01 Sarayi, nkata Abrama, a nga velekelanga Abrama vana. Kambe a a ri ni khumbi ra Muegipta lo va nge i Hagara. 
2 Kutani Sarayi a byela Abrama, a ku: “Languta sweswi, Yehovha u ndzi alele ku veleka; wa nga ta eka khumbi ra mina; kumbe ndzi nga kuma vana ha yena.” Abrama a yingisa rito ra Sarayi. 
3 Kavaloko Sarayi, nkata Abrama, a teka Hagara, wa Muegipta, ri nga khumbi ra yena, a n'wi nyika Abrama, nuna wa yena, leswaku a va nsati wa yena; ku ri loko Abrama a akile khume ra malembe etikweni ra Kanana. 
4 Kavaloko a ya eka Hagara, kutani yena a tika nyimba. Kuteloko a vona leswaku u xurhe nyimba, a sungula ku sola n'wini wa yena.
5 Kutani Sarayi a byela Abrama, a ku: “Ku sandziwa ka mina ku va ehenhla ka wena. Ndzi veke khumbi ranga exifuveni xa wena; kutani, kuteloko a vone leswaku u tikile, a sungula ku ndzi sola. A ku avanyise Xikwembu exikarhi ka mina na wena!”
6 Kutani Abrama a byela Sarayi, a ku: “Waswivo, khumbi ra wena ri le vokweni ra wena; endla ha yena hilaha u rhandzaka hakona.” Kutani Sarayi a ri xanisa, kutani ri baleka emahlweni ka yena.
7 Ntsumi ya Yehovha yi kuma Hagara a ri ekusuhi ni xihlovo xa mati emananga, kusuhi ni xihlovo xa ndlela ya Xuru; 
8 yi ku eka yena: “Hagara, khumbi ra Sarayi, u pfa kwihi, kambe u ya kwihi xana?” Yena a ku: “Ndzi balekile emahlweni ka Sarayi, n'wini wa mina.”
9 Kutani ntsumi ya Yehovha yi ku eka yena: “Tlhelela eka n'wini wa wena, u tisola ehansi ka voko ra yena.” 
10 Ntsumi ya Yehovha yi engeta, yi ku eka yena: “Ndzi ta andzisa ngopfu vatukulu va wena, a va nga hlayiwi hi ku tala ka vona.” 
11 Ntsumi ya Yehovha yi tlhela yi ku eka yena: “Waswivo, u ni nyimba, kutani u ta veleka n'wana wa wanuna; u ta n'wi thya vito ra Iximaele hikuva Yehovha u twile ku vaviseka ka wena. 
12 Wanuna loyi, u ta va bere leyo kariha; voko rakwe ri ta lwa na hinkwavo, ni voko ra hinkwavo ri ta lwa na yena, kutani u ta aka a xaxamela ni vamakwavo hinkwavo va yena.”
13 Kutani a thya Yehovha la vulavuleke na yena vito ra Atta-el-royi hikuva a a ku: “Kasi xana ndzi vonile kokwala Xikwembu lexi, xi ri karhi xi ndzi vona.” 
14 Hilaha va nga thya xihlovo lexi vito ra xihlovo xa Berilahayi-Royi xihlovo lexi xi le xikarhi ka Kadexe na Berede.
15 Kutani Hagara a velekela Abrama n'wana wa wanuna, Abrama a thya n'wana loyi Hagara a n'wi velekeleke yena vito ra Iximaele. 
16 Abrama a a ri ni malembe ya 86, enkarhini lowu Hagara a velekelaka Abrama Iximaele.
GENESA 17
01 Kuteloko Abrama a hanyile malembe ya 99, Yehovha a tikombisa eka Abrama, a ku eka yena: “Hi mina Xikwembu xa matimba hinkwawo. 
2 Famba emahlweni ka mina, u va munhu lowo lulama; kutani ndzi ta tiyisa ntwanano exikarhi ka mina na wena, ndzi va ndzi ku andzisa hi ku hundzisisa.” 
3 Kavaloko Abrama a wela emombyeni wa yena, kutani Xikwembu xi vulavula na yena, xi ku: 
4 “Loko ndzi ri mina, waswivo, ntwanano wa mina na wena, hi wolowo: U ta va tata wa matiko lamanyingi. 
5 A va nga ha ku vuli hi vito ra Abrama, kambe vito ra wena u ta va Abrahama, hikuva ndzi ku endle tata wa matiko lamanyingi. 
6 Kutani ndzi ta ku andzisela vana ngopfungopfu, ndzi endla matiko ha wena, ni tihosi ti ta huma eka wena.
7 “Kutani ndzi ta tiyisa ntwanano wa mina exikarhi ka mina na wena, ni vatukulu va wena endzhaku ka wena, etinxakeni ta vona, wu va ntwanano lowu nga heriki, ndzi ta va Xikwembu xa wena ni xa vatukulu va wena endzhaku ka wena. 
8 Ndzi ta ku nyika, na vona vatukulu va wena endzhaku ka wena, tiko leri u nga ka rona u ri muluveri, ri nga tiko ra Kanana hinkwaro, va ri fuma hilaha ku nga heriki, kutani ndzi va Xikwembu xa vona.”
9 Xikwembu xi engeta xi ku eka Abrahama: “Loko u ri wena, u ta hlayisa ntwanano wa mina, wena ni vatukulu va wena, etinxakeni ta vona. 
10 Ntwanano lowu mi nga ta wu hlayisa lowu nga xikarhi ka mina na wena ni vatukulu va wena, hi wolowo: Wanuna un'wana ni un'wana exikarhi ka n'wina u ta yimba. 
11 Mi ta yimbisa nyama ya n'wina, wu va mfungho wa ntwanano exikarhi ka mina na n'wina. 
12 Wanuna un'wana ni un'wana wa masiku ya ntlhanu na manharhu u ta yimbisiwa exikarhi ka n'wina etinxakeni ta n'wina, hambi a ri loyi a tswariweke endlwini, hambi a ri la xaviweke hi mali eka valuveri lava nga riki va rixaka ra wena. 
13 A a yimbisiwe hambi a ri loyi a tswariweke endlwini, hambi a ri loyi a xaviweke hi mali ya wena, kutani ntwanano wa mina wu ta va enyameni ya n'wina wu ri ntwanano lowu nga heriki. 
14 Kutani rikhuna, wanuna la nga yimbisiwangiki enyameni ya yena, munhu loyi, u ta susiwa exikarhi ka tiko ra yena, hikuva a tlule ntwanano wa mina.”
15 Kutani Xikwembu xi ku eka Abrahama: “Loko a ri Sarayi, nsati wa wena, a wu nga ha tshami u n'wi vula hi vito ra Sarayi, kambe vito ra yena u ta va Sara. 
16 Ndzi ta n'wi katekisa, ndzi va ndzi ku nyika ha yena n'wana wa wanuna. Ndzi ta n'wi katekisa, a va mana wa matiko; ni tihosi ta matiko ti ta huma eka yena.”
17 Kutani Abrahama a wa hi mombo, a hleka, a ku embilwini ya yena: “Xana munhu wa dzana ra malembe a nga velekeriwa n'wana-ke? Na yena Sara a nga tiva ku veleka a ri wansati wa makume ya ntlhanu na mune wa malembe?” 
18 Kambe Abrahama a ku eka Xikwembu: “I ngi loko Iximaele a hanya emahlweni ka wena!”
19 Kutani Xikwembu xi ku: “E-e, kambe Sara, nsati wa wena, u ta ku velekela n'wana wa wanuna, u ta n'wi thya vito ra Isaka; ndzi ta tiyisa ntwanano wa mina na yena, wu va ntwanano lowu nga ka wu nga heleli vatukulu va yena. 
20 Loko a ri Iximaele, ndzi ku yingisile: Waswivo, ndzi ta n'wi katekisa, ndzi n'wi nyika vana, ndzi n'wi andzisa ngopfungopfu; u ta veleka tihosi ta khume na timbirhi, ndzi ta endla ha yena tiko lerikulukumba. 
21 Kambe ndzi ta tiyisa ntwanano wa mina na Isaka, loyi Sara a nga ta ku velekela enkarhini lowu, haxawu.” 
22 Kuteloko Xikwembu xi hetile ku vulavula na Abrahama, xi n'wi sukela, xi tlhandlukela ehenhla.
23 Kavaloko Abrahama a teka Iximaele, n'wana wa yena, ni vavanuna hinkwavo lava tswariweke endlwini ya yena, ni hinkwavo lava a nga va xava hi mali, vanhu hinkwavo va xinuna va yindlu ya Abrahama, a yimbisa nyama ya vona hi siku rolero, hilaha Xikwembu xi n'wi leriseke hakona. 
24 Abrahama a a ri ni malembe ya 99, siku a yimbisiwaka enyameni ya yena; 
25 na Iximaele, n'wana wa yena, a a ri ni malembe ya khume na manharhu, siku a yimbisiwaka enyameni ya yena. 
26 Hi siku rolero, Abrahama a yimbisiwa, na yena Iximaele, n'wana wa yena; 
27 ni vavanuna hinkwavo va yindlu ya yena, hambi va ri va tswariwa endlwini, hambi va ri lava xaviweke hi mali eka valuveri, va yimbisiwa swin'we na yena.
GENESA 18
01 Yehovha a tikombisa eka Abrahama emikuhlwini ya Mamre, a tshamile enyangweni ya ntsonga wa yena ninhlekanhi lowukulu. 
2 A tlakusa mahlo, a languta, kutani a vona vavanuna vanharhu va yimile ekusuhi na yena; kuteloko a va vonile, a suka enyangweni ya ntsonga, a tsutsuma ku ya hlangana na vona, kutani a khinsama ehansi, 
3 a ku: “Hosi, kungakuloko ndzi kume tintswalo emahlweni ka wena, ndza ku khongela leswaku u nga hundzeli nandza wa wena. 
4 Ha nga lava matinyana, mi hlamba milenge, mi wisa ehansi ka murhi. 
5 Ndzi ta ya lava xipandzwa xa xinkwa, mi tiyisa matimba; hi kona mi nga ta khaluta, hikuva mi hambukele swona eka nandza wa n'wina.” Kutani va ku: “Hi swona, endla hilaha u nga vula.”
6 Abrahama a hatlisa a nghena entsongeni eka Sara, a ku eka yena: “Hatlisa u teka mimpimo minharhu ya mapa, u kanyanga, u endla swinkwa.” 
7 Kutani Abrahama a tsutsumela etihon'wini, a hlawula rhole ra nyama ya ku olova ni ya ku nandziha, a nyika nandza leswaku a hatlisa a ri lunghisa. 
8 Kutani a teka mafurha, ni ntswamba, ni rhole leri lunghisiweke, a swi veka emahlweni ka vona; kambe yena a yimile ekusuhi na vona ehansi ka murhi, kutani va dya.
9 Kutani va ku eka yena: “U kwihi Sara, nsati wa wena?” A ku: “Hi loyi, entsongeni.”
10 Kutani un'wana a ku: “Ndzi ta tlhela ndzi vuya eka wena haxawu hakunene, kutani vona, Sara, nsati wa wena, u ta va ni n'wana.” Kasi Sara a a ri karhi a yingisisa enyangweni ya ntsonga, endzhaku ka yena. 
11 Kambe Abrahama na Sara a va dyuhele, a va hanyile ngopfu, yena Sara a a hundzile nkarhi wa ku veleka. 
12 Kutani Sara a hleka embilwini ya yena, a ku: “Ndzi nga ha kuma ku tsaka ndzi ri xikoxa, kasi n'wini wa mina u dyuhele na yena!”
13 Kutani Yehovha a ku eka Abrahama: “Xana Sara u hlekela yini loko a ku: ‘Xana ndzi nga kumisa ku yini n'wana ndzi ri xikoxa?’ 
14 Xana yi kona mhaka leyi nga hlulaka Yehovha? Enguveni leyi, ndzi ta vuya eka wena haxawu, kutani Sara u ta va a kume n'wana.”
15 Kambe Sara a kaneta, a ku: “A ndzi hlekanga,” hikuva a a chava. Kutani yena a ku: “Wa hemba, hikuva u hlekile.”
16 Kavaloko vavanuna lavo va suka va famba, va kongoma etlhelo ra Sodoma, Abrahama a famba na vona ku va heleketa. 
17 Kutani Yehovha a ku: “Xana ndzi nga fihlela Abrahama leswi ndzi nga ta swi endla? 
18 Hikuva kunene Abrahama u ta va tiko lerikulu, lera matimba; ha yena ku ta katekisiwa matiko hinkwawo ya misava. 
19 Hikuva ndzi n'wi hlawurile leswaku a lerisa vana va yena ni yindlu ya yena endzhaku ka yena, ku hlayisa ndlela ya Yehovha, ni ku endla leswo lulama leswinene, Yehovha a kondza a humesela Abrahama leswi a n'wi tshembiseke swona.”
20 Kutani Yehovha a ku: “Leswi huwa leyi humaka eSodoma na Gomora yi kuleke, ni ku homboloka ka vona ku kuleke ngopfu, 
21 ndzi ta rhelela ndzi ya vona xana va endlile kunene hilaha huwa yi ndzi fikeleke hakona: loko swi nga ri tano, ndzi ta swi tiva.”
22 Kutani vavanuna lavo va famba va kongoma eSodoma, kambe Abrahama a yima emahlweni ka Yehovha. 
23 Kambe Abrahama a tshinela, a ku: “Xana kunene u ta lovisa la lulameke swin'we ni la hombolokeke? 
24 Kumbe xana va kona lava lulameke va ntlhanu wa makume emutini? Xana u nga wu lovisa kunene, u nga ka u nga wu rivaleri hikwalaho ka lava ntlhanu wa makume lava nga kumeka eka wona xana? 
25 A swi ve kule na wena ku lovisa la lulameke swin'we ni la hombolokeke, swi va leswaku la lulameke a endliwa leswo nge u hombolokile! A swi ve kule na wena! Loyi a avanyisaka misava hinkwayo, a nga ka a nga avanyisi hi ku lulama xana?”
26 Yehovha a ku: “Kungakuloko ndzi kuma eSodoma vanhu va ntlhanu wa makume lava lulameke exikarhi ka muti, ndzi ta rivalela muti hinkwawo hikwalaho ka vona.”
27 Abrahama a tlhela a ku: “Waswivo, ndzi tiyisile mbilu, ndzi vulavula ni Hosi, mina ndzi nga ntshuri ni nkuma! 
28 Kumbe eka lava ntlhanu wa makume lava lulameke, ku ta pfumaleka va ntlhanu; xana u nga herisa muti hinkwawo hikwalaho ka vanhu lava ntlhanu?” Kutani a ku: “A ndzi nga wu herisi loko ndzi va kuma va ri mune wa makume na ntlhanu lava lulameke.”
29 Abrahama a engeta a vulavula, a ku: “Kumbe va ta kumeka va ri mune wa makume ntsena.” Kutani a ku: “Ndzi nga ka ndzi nga swi endli hikwalaho ka lava mune wa makume.”
30 Kutani a ku: “Hosi yi nga tshuki yi holova loko ndzi vulavula: Kumbe va ta kumeka va ri makume manharhu ntsena?” Kutani a ku: “Ndzi nga ka ndzi nga swi endli loko ndzi va kuma va ri makume manharhu kona.”
31 Kutani a ku: “Waswivo, ndzi tiyisile mbilu ku vulavula ni Hosi: kumbe va nga kumeka va ri makume mambirhi ntsena?” Kutani a ku: “Hikwalaho ka lava makume mambirhi ndzi nga ka ndzi nga wu herisi.”
32 A engeta a ku: “Hosi yi nga karihi loko ndza ha vulavula kambe: Kumbe va nga kumiwa va ri khume ntsena?” Kutani a ku: “Ndzi nga ka ndzi nga wu herisi hikwalaho ka lava khume.” 
33 Kavaloko Yehovha a suka loko a hetile ku vulavula na Abrahama, Abrahama a tlhelela ekaya.
GENESA 19
01 Tintsumi letimbirhi ti fika eSodoma enkarhini wa madyambu, kutani Lota a a tshamile ehubyeni ya Sodoma. Kuteloko Lota a ti vona, a suka a ya hlangana na tona, a khinsama ehansi, 
2 a ku: “Vonani, tihosi tanga, ndza mi khongela, hambukelani endlwini ya nandza wa n'wina, mi etlela kona, mi hlamba milenge; kutani mi ta vindzuka nimixo mi famba hi ndlela ya n'wina.” Va ku: “E-e, kambe hi ta etlela ehubyeni.”
3 Kutani Lota a phikelela ngopfu, va ko va hambukela eka yena, va nghena endlwini ya yena; kutani a va lunghisela xilalelo, a sweka xinkwa lexo kala comela, va dya.
4 Kambe kuteloko va nga si ya etlela, vanhu va muti, vanhu va Sodoma, va rhendzelekela yindlu, ku suka ka lavantshwa ku fika eka swikoxa, muti hinkwawo wa matlhelo hinkwawo. 
5 Kutani va vitana Lota, va ku eka yena: “Va kwihi vanhu lava ngheneke eka wena hi vusiku lebyi? Va humesele ehandle hi va tiva.”
6 Kutani Lota a humela eka vona enyangweni, a pfala nyangwa endzhaku ka yena. 
7 Kutani a ku: “Ndza mi khongela, vamakwerhu, mi nga endleni leswo biha. 
8 Vonani, ndzi ni vanhwana vambirhi lava nga tivanangiki na wanuna; ndzi pfumeleleni ndzi mi humesela vona ehandle, mi va endla hilaha mi rhandzaka hakona. Kambe ntsena, mi nga tshuki mi endla nchumu eka vanhu volavo, hikuva va nghene kwalaho endzhutini wa lwangu ra mina.”
9 Kambe va ku: “Suka laho.” Va engeta va ku: “Munhu yeloyi u tile ku luvela halenu, kasi sweswi a rhandza ku hi avanyisa! Sweswi, hi ta ku endla ku tlurisa vona.” Kutani va kandziyela Lota, va va va tshinelela ku tshova rivanti. 
10 Kambe vanhu valavo va tshambuluta voko, va nghenisa Lota endlwini eka vona, va pfala rivanti. 
11 Kutani va ba hi riphume vanhu lava ngi va ri enyangweni ya yindlu, ku suka ka lontsongo ku fika eka lonkulu, va ko va karhala ku lava nyangwa.
12 Kutani vanhu volavo va ku eka Lota: “U na mani kwalaho? Humesa vakon'wana va wena emutini lowu, ni vana va xinuna ni va xisati, ni hinkwavo lava u nga na vona emutini, 
13 hikuva hi ta herisa muti lowu, hikuva huwa ya wona yi kurile emahlweni ka Yehovha, kutani Yehovha u hi rhumile ku ta wu lovisa.”
14 Lota a huma, a ya byela vakon'wana va yena lava ngi va vutile vana va yena, a ku eka vona: “Pfukani mi huma exivandleni lexi, hikuva Yehovha u ta lovisa muti.” Kambe eka vakon'wana va yena, a va swo ngi wa hleka.
15 Kutani kakuloko vurhonga byi xa, tintsumi ti sindzisa Lota ti ku: “Pfuka u teka nsati wa wena, ni vana va wena lava u nga na vona la, u nga ti tshuka u lova hikwalaho ka ku homboloka ka muti.” 
16 Kambe a hlwela, kutani vanhu valavo va khoma voko ra yena, ni voko ra nsati wa yena, ni mavoko ya vana lavambirhi va yena, hikwalaho ka tintswalo ta Yehovha eka yena; va n'wi humesa handle, va n'wi tshika ehandle ka muti. 
17 Kuteloko va va byisile ehandle, un'wana wa vona a ku: “Baleka, hikwalaho ka vutomi bya wena, u nga languti endzhaku, u nga yimi kwihi na kwihi erivaleni; balekela entshaveni u nga ti tshuka u lova.”
18 Kutani Lota a ku eka vona: “E-e, Hosi, 
19 waswivo, nandza wa wena u kume tintswalo emahlweni ka wena, kutani u ndzi kombisile nsovo lowukulu loko u hlayisile vutomi bya mina, kambe a ndzi nga swi koti ku tsutsumela entshaveni khombo ri nga si ndzi khoma ndzi lova. 
20 Vona, ndza ku khongela, muti lowuya, wu kusuhi, a wu kulanga; ndzi pfumelele ndzi balekela kona, (kasi a hi wu ntsongo xana?) ndzi va ndzi hanya!”
21 Kutani a ku eka yena: “Vona, ndza ku tsetselela ni le mhakeni yeleyo, a ndzi nga mbundzuxi muti lowu u wu vulaka. 
22 Ntsena, hatlisa u tsutsumela kona hikuva a ndzi nga swi koti ku endla nchumu u nga si fika kona.” Hikwalaho va nga thya muti wolowo vito ra Sowara (hileswaku vutsongo).
23 Kutani dyambu a ri ri karhi ri huma emisaveni loko Lota a nghena eSowara. 
24 Kavaloko Yehovha a nisela Sodoma na Gomora xivavula ni ndzilo swi huma etilweni eka Yehovha. 
25 A herisa miti yeleyo ni rivala hinkwaro, ni vaaki hinkwavo va miti, ni timbewu ta misava. 
26 Nsati wa Lota a languta ndzhaku, kutani a hundzuka tshuka ra munyu.
27 Kutani Abrahama a vindzuka ka hari mixo, a ta exivandleni lexi laha a nga yima emahlweni ka Yehovha. 
28 Kutani a languta tlhelo ra Sodoma na Gomora, ni ra tiko hinkwaro ra rivala, kutani a vona musi wa misava wu tlhlandlukela ehenhla, wu fana ni musi wa xivumbi. 
29 Kambe kakuloko Xikwembu xi herisa miti ya rivala, xi tsundzuka Abrahama, xi ponisa Lota ekhombyeni lero siku xi lovisaka miti leyi Lota a nga aka eka yona.
30 Kutani Lota a suka eSowara a ya tshama entshaveni ni vanhwana lavambirhi va yena, hikuva a a chava ku tshama eSowara. A hanya ebakweni ni vana lavambirhi va yena. 
31 Kutani lowa hosi a byela ndzisana, a ku: “Tatana u dyuhele, kutani a ku na wanuna etikweni la nga ta ta eka hina hi mukhuva wa matiko hinkwawo. 
32 Tana, hi ta nwisa tatana vhinyo, hi etlela na yena, hi hanyisa hakona rixaka ra tata wa hina.” 
33 Kutani va nwisa tata wa vona vhinyo hi vusiku lebyi, kutani lowa hosi a ya etlela ni tata wa yena; kambe yena a nga tivanga nchumu ni loko a ya etlela ni loko a pfuka.
34 Kuteloko ri xa, lowa hosi a byela ndzisana a ku: “Waswivo, ndzi etlele tolo na tatana, a hi n'wi nwiseni kambe ni vusiku lebyi, u ya etlela na yena; sweswo hi ta hanyisa rixaka ra tata wa hina.” 
35 Va nwisa tata wa vona vhinyo na byona vusiku lebyi, kutani lowa ndzisana a pfuka a ya etlela na yena; kambe yena a nga tivanga loko a ta etlela ni loko a pfuka. 
36 Vanhwana lavambirhi va Lota va xurha tinyimba hi tata wa vona. 
37 Kutani lowa hosi a veleka n'wana wa wanuna, a n'wi thya vito ra Mowabu (hileswaku mbewu ya tatana ); hi yena a nga tata wa Vamowabu ku fikela namuntlha. 
38 Lowa ndzisana na yena a veleka n'wana wa wanuna, a n'wi thya vito ra Benami, (hileswaku n'wana wa tiko ranga); hi yena tata wa Vaamoni ku fikela namuntlha.
GENESA 20
01 Kutani Abrahama a suka, a ya etikweni ra le dzongeni, a tshama exikarhi ka Kadexe na Xuru; kambe a tshama nkarhi eGerara. 
2 Abrahama a a vula Sara, nsati wa yena, makwerhu. Kavaloko Abimeleke, hosi ya Gerara, a rhuma ku ya vutla Sara. 
3 Kambe Xikwembu xi ta eka Abimeleke, enorhweni wa vusiku, xi ku eka yena: “Waswivo, u ta fa hikwalaho ka nsati loyi u n'wi tekeke, hikuva u ni nuna.”
4 Kambe Abimeleke a a nga si tshinelela eka yena, kutani a ku: “Hosi, xana u nga dlayisa tiko ni loko ri lulamile? 
5 Xana a nga ndzi byelanga leswaku i makwavo? Na yena wansati a nga ndzi byelanga leswaku i makwavo xana? Ndzi endlile sweswo eku lulameni ka mbilu yanga, ni le ku baseni ka mavoko ya mina.”
6 Kutani Xikwembu xi n'wi byela enorhweni, xi ku: “Ndza swi tivisisa leswaku u endlise sweswo eku lulameni ka mbilu ya wena, hikwalaho-ke, ndzi nga ku sivela ku ndzi dyohela; ndzi nga ku pfumelelangiki ku n'wi khumba. 
7 Kutani sweswi, tlherisa nsati wa nuna loyi, hikuva i muprofeta, u ta ku khongelela, u va u hanya. Kambe loko u nga n'wi tlherisi, tiva leswaku u ta fa kunene, wena ni hinkwaswo leswi nga swa wena.”
8 Kutani Abimeleke a pfuka ka hari mixo, a vitana malandza ya yena hinkwawo, a ma ambela marito walawo hinkwawo; kutani vanhu volavo va khomiwa hi ku chava lokukulu. 
9 Kavaloko Abimeleke a vitana Abrahama a ku eka yena: “U hi endle yini? Kumbe ndzi ku onhele kwihi, leswi u nga vangela mina ni tiko ra mina nandzu lowonghasi? U ndzi endlele mhaka leyi nga faneriki ku endliwa.” 
10 Abimeleke a engeta a ku eka Abrahama: “U anakanyile yini leswi u nga endlisa sweswo?”
11 Kutani Abrahama a ku: “A ndzi ku kumbe, ku chava Xikwembu ku hava etikweni leri, kutani va ta ndzi dlaya hikwalaho ka nsati wa mina. 
12 Kasi na kona, i makwerhu kunene, n'wana wa tatana, ntsena a hi n'wana wa manana, kambe i nsati wa mina. 
13 Kuteloko Xikwembu xi ndzi tsendzelekisile ekule ni yindlu ya tatana, ndzi te eka yena: ‘Vona, u ta ndzi pfunisa sweswo: Hinkwako laha hi yaka kona, u nge: i makwerhu.’ ”
14 Kavaloko Abimeleke a teka swifuwo leswitsongo ni leswikulu, ni makhumbi ya xinuna ni ya xisati, a nyika Abrahama, a n'wi tlherisela na Sara nsati wa yena. 
15 Kutani Abimeleke a ku: “Waswivo, tiko ra mina hi leri, aka laha u ku rhandzaka.” 
16 Ni ka Sara, a ku: “Waswivo, ndzi nyikile makwenu khume ra madzana ya macheleni, xi ta va xisirhelo emahlweni ya wena eka hinkwavo lava nga na wena, kutani u ta va la lulameke emahlweni ka hinkwavo.”
17 Kutani Abrahama a khongela Xikwembu, Xikwembu xi hanyisa Abimeleke, ni nsati wa yena, ni makhumbi ya yena, va ta tlhela va tiva ku veleka vana. 
18 Hikuva Yehovha a a sivile timbeleko hinkwato endlwini ya Abimeleke, hikwalaho ka Sara, nkata Abrahama.
GENESA 21
01 Yehovha a endzela Sara, hilaha a nga vula hakona; kutani Yehovha a endlisa Sara hilaha a n'wi tshembiseke hakona. 
2 Sara a tika nyimba, a velekela Abrahama n'wana eku dyuhaleni ka yena, enkarhini lowu Xikwembu i ngi xi va byerile wona. 
3 Kutani Abrahama a thya n'wana loyi a nga tswaleriwa yena, loyi Sara a n'wi velekeleke, vito ra Isaka. 
4 Kutani Abrahama a yimbisa Isaka, n'wana wa yena, a ri ni masiku ya ntlhanu na manharhu, hilaha Xikwembu xi n'wi leriseke hakona. 
5 Abrahama a a ri munhu wa dzana ra malembe siku Isaka, n'wanakwe, a velekeriweke yena. 
6 Kutani Sara a ku: “Xikwembu xi ndzi endlile nkarhi wa ku hleka, kutani hinkwavo lava nga swi twa va ta ndzi hleka.” 
7 A engeta a ku: “I mani loyi i ngi a ta byela Abrahama, a ku: ‘Sara u ta an'wisa vana!’ Kasi ndzi n'wi nyikile n'wana eku dyuhaleni ya yena.”
8 Kambe n'wana a kula, a va a lumuriwa; Abrahama a endla nkhuvo lowukulu siku Isaka a lumuriwaka ha rona.
9 Kutani Sara a vona n'wana Hagara, wa Muegipta, loyi a nga n'wi velekela Abrahama, a ri karhi a hleka. 
10 Kutani a byela Abrahama, a ku: “Hlongola khumbi leri ni n'wana wakwe, hikuva n'wana wa khumbi leri a nga ka a nga dyi ndzhaka ni n'wananga, Isaka.” 
11 Kambe rito leri ri vavisa Abrahama, hikwalaho ka n'wana wa yena. 
12 Kutani Xikwembu xi ku eka Abrahama: “U nga tshuki u vaviseka hikwalaho ka wandzisanyana ni ka khumbi ra wena; hinkwaswo leswi Sara a nga ta ku byela, pfumela, hikuva eka yena Isaka, ku ta huma rixaka leri nga ta thyiwa ha wena. 
13 Hambiswiritano, ndzi ta endla tiko ha yena n'wana wa khumbi, hikuva u hume eka wena.”
14 Kutani Abrahama a pfuka wa ha ri mixo, a teka vuswa ni nghotsa ya mati a nyika Hagara, a swi rhwexa ekhatleni ra yena, a n'wi nyika ni n'wana, kutani a n'wi hlongola. Yena a tifambela, a ya lahleka emananga ya Berexeba. 
15 Kavaloko mati ya nghotsa ma hela, kutani Hagara a lata n'wana wa yena ehansi ka ximudyana, 
16 a ya tshamisa a langutana na yena empfhukeni wa ku copa ka vurha, hikuva a a ku: “Ndzi nga ti vona ku fa ka n'wananga!” A tshama a langutana na yena, kutani a tlakusa rito, a rila.
17 Kambe Xikwembu xi twa rito ra wandzisanyana, kutani ntsumi ya Xikwembu yi vitana Hagara yi ri etilweni, yi ku: “U na yini, Hagara? U nga chavi, hikuva Xikwembu xi twile rito ra wandzisanyana laha a nga kona. 
18 Pfuka, u pfuxa wandzisanyana, u n'wi khoma hi voko, hikuva ndzi ta endla ha yena tiko lerikulukumba.” 
19 Xikwembu xi n'wi pfula mahlo, a vona xihlovo xa mati; a ya tata nghotsa hi mati, a nwisa wandzisanyana. 
20 Xikwembu xi va ni wandzisanyana, a va a kula, kutani a tshama emananga, a va mucopi wa vurha. 
21 A aka emananga ya Parani, kutani mana wa yena a n'wi tekela nsati etikweni ra Egipta.
22 Enkarhini wolowo, Abimeleke na Pikolo, ndhuna ya nyimpi ya yena, a vulavula na Abrahama a ku: “Xikwembu xi na wena eswilweni hinkwaswo leswi u swi endlaka. 
23 Sweswi, ndzi hlambanyele kwala, hi Xikwembu, leswaku u nga ka u nga ndzi xisi, hambi va ri vana va mina ni vatukulu va mina. Kukotisa loko ndzi ku endlele hi tintswalo, na wena, endlisa sweswo na mina, ni tiko leri u endzelaka eka rona.”
24 Abrahama a ku: “Ndzi ta hlambanya.”
25 Kambe Abrahama a sola Abimeleke hikwalaho ka xihlovo xa mati lexi malandza ya Abimeleke i ngi ma xi tekile hi matimba. 
26 Kutani Abimeleke a ku: “A ndzi n'wi tivi loyi a nga endla leswo, kambe wena, a ku ndzi tivisanga swona, na mina, a ndzi nga si swi twa, loko ku nga ri namuntlha.” 
27 Kutani Abrahama a pambula swifuwo leswitsongo ni leswikulu, a nyika Abimeleke, va endla xinakulobye vona havambirhi. 
28 Abrahama a veka tlhelo tinyimpfu letitsongo ta ntlhanu na timbirhi. 
29 Kutani Abimeleke a ku eka Abrahama: “Tinyimpfu letitsongo leti ta ntlhanu na timbirhi u ti vekeke tlhelo, hi ku yini xana?”
30 Abrahama a ku: “Hi leswaku u amukela evokweni ra mina tinyimpfu letitsongo ta ntlhanu na timbirhi, ti va timbhoni ta leswaku hi mina loyi ndzi nga cela xihlovo lexi.” 
31 Hi laho-ke, xivandla lexi, xi vuriwaka Berexeba (hileswaku xihlovo xa ku hlambanya), hikuva va hlambanyile kona havambirhi.
32 Kutani va endla xinakulobye kona eBerexeba. Abimeleke na Pikolo, ndhuna ya nyimpi ya yena, va suka, va tlhelela etikweni ra Vafilista. 
33 Kutani Abrahama a byala mikuhlu eBerexeba, a khongela kona vito ra Yehovha, Xikwembu xa mikarhi leyi nga heriki. 
34 Kutani Abrahama a tshama nkarhi lowo leha etikweni ra Vafilista.
GENESA 22
01 Endzhaku ka timhaka teto, Xikwembu xi ringa Abrahama, xi ku eka yena: “Abrahama!” A hlamula a ku: “Hi mina loyi!”
2 Kutani xi ku: “Teka n'wanaku, loyi a nga swakwe eka wena, loyi u n'wi rhandzaka, a nga Isaka, u ya etikweni ra Moriya, u n'wi tlhavela kona egandzelweni, entshaveni yin'wana leyi ndzi nga ta ku kombisa yona.”
3 Kutani Abrahama a vindzuka, a boha mbhongolo ya yena, a teka malandza mambirhi, na Isaka n'wanakwe; a pandzela ni tihunyi ta gandzelo, kutani a suka a ya exivandleni lexi Xikwembu xi n'wi kombiseke xona. 
4 Hi siku ra vunharhu, Abrahama a tlakusa mahlo, a vona xivandla xexo a ha ri kule. 
5 Kutani Abrahama a ku eka malandza ya yena: “Tshamani la, n'wina ni mbhongolo; mina ni jaha, hi ta ya kwale hi gandzela kona, kutani hi ta tlhela hi mi kuma.”
6 Kutani Abrahama a teka tihunyi ta gandzelo, a rhwexa Isaka, n'wana wa yena, a teka evokweni ra yena ndzilo ni mukwana, kutani va famba havambirhi swin'we. 
7 Kavaloko Isaka a vutisa Abrahama, tata wa yena, a ku: “Tatana!” Yena a ku: “Hi mina loyi, n'wananga.” Isaka a ku: “Ndzilo hi lowu ni tihunyi hi leti, kambe nyimpfu yi kwihi leyo tlhavela?”
8 Abrahama a ku: “N'wananga, Xikwembu xi ta vona ku tilavela nyimpfu ya mhamba.” Kutani a va ri karhi va famba havambirhi swin'we.
9 Va fika exivandleni lexi Xikwembu xi n'wi byeleke xona. Abrahama a aka gandzelo, a lunghisa tihunyi, a boha Isaka, n'wana wa yena, a n'wi tlhandleka egandzelweni, ehenhla ka tihunyi. 
10 Kutani Abrahama a tshambuluta voko, a teka mukwana a ku a tlhava n'wanakwe. 
11 Kavaloko ntsumi ya Yehovha yi n'wi vitana yi ri etilweni, yi ku: “Abrahama, Abrahama!” Yena a ku: “Hi mina loyi!”
12 Kutani yi ku: “U nga yisi voko ra wena eka n'wana, u nga n'wi endli nchumu; hikuva sweswi, ndza swi tiva leswaku u chava Xikwembu, ni leswaku a u ndzi alelanga n'wanaku, loyi a nga swakwe.”
13 Abrahama a tlakusa mahlo, a languta, a vona khuna ri ri ndzhaku ka yena, ri phasiwile exihlahlaneni hi timhondzo; Abrahama a ya teka khuna, a ri tlhavela magandzelo ematshan'weni ya n'wanakwe. 
14 Kutani Abrahama a thya ndhawu leyi vito ra Yehova-yire (hileswaku Yehova u ta swi vona ); hilaha va nga te ni namuntlha: Swi ta vonaka entshaveni ya Yehovha.
15 Ntsumi ya Yehovha yi tlhela yi vitana Abrahama yi ri etilweni, 
16 yi ku: “Ndzi hlambanyile ha mina, ku vula Yehovha, ndzi ri: ‘Leswi u endliseke sweswo, u nga ndzi alelanga n'wana wa wena, loyi a nga swakwe, 
17 ndzi ta ku katekisa kunene, ndzi andzisa vatukulu va wena ngopfungopfu, va ta kotisa tinyeleti ta le tilweni, ni sava ra le ribuwini ra lwandle, kambe rixaka ra wena ri ta fuma nyangwa ya valala va rona. 
18 Kutani matiko hinkwawo ya misava ma ta tikhensa hi rixaka ra wena, hikuva u yingisile rito ra mina.’ ” 
19 Abrahama a tlhelela eka malandza ya yena; kutani va pfuka va famba swin'we eBerexeba. Kutani Abrahama a tshama kona eBerexeba.
20 Endzhaku ka timhaka teto, va ta ambela Abrahama, va ku: “Waswivo, Milika na yena, u velekele Nahoro, makwenu, vana; 
21 a ri Usi, lowa hosi, na Buzi, ndzisana, na Kemuwele, tata wa Aramu, 
22 na Kesede, na Hazo, na Pilidaxi, na Yidilafu, na Betuwele. 
23 Betuwele u veleke Rhaveka. Milika u velekele Nahoro, makwa wa Abrahama, vana lava ntlhanu na vanharhu. 
24 Nkatikulobye wa yena, loyi va nge i Rhewuma, na yena u veleke Tebaka, na Gahamu, na Tahaxi, na Maaka.”
GENESA 23
01 Malembe ya Sara a ma ri 127; hi wona malembe ya ku hanya ka Sara. 
2 Kutani Sara a fa eKiriyata-Araba (a nga Hebroni), etikweni ra Kanana; kutani Abrahama a ta ba nkosi wa Sara, a n'wi rila.
3 Kutani Abrahama a suka emahlweni ka mufi wa yena, a ya vulavula ni Vahiti, a ku: 
4 “Ndzi muluveri ni muendzi exikarhi ka n'wina; ndzi nyikeni exikarhi ka n'wina sirha ndzi ri fuwa, ndzi tiva ku susa mufi wa mina emahlweni ka mina, ndzi n'wi yimbela.”
5 Vahiti va hlamula Abrahama va ku eka yena: 
6 “Hi yingisise, hosi: U ndhuna ya Xikwembu exikarhi ka hina; lahla mufi wa wena esirheni ra hina leri u nga ta ri hlawula. A ku na un'we wa ka hina la nga ta ku alela sirha ra yena, u yimbela kona mufi wa wena.”
7 Abrahama a suka a yima, a khinsama emahlweni ka vanhu va tiko, emahlweni ka Vahiti, 
8 a ku eka vona: “Loko timbilu ta n'wina ti ndzi pfumelela leswaku ndzi susa mufi emahlweni ka mina ndzi n'wi yimbela, ndzi yingiseni mi ndzi khongelela eka Efroni, n'wana Sohara, 
9 a ndzi nyika bako ra Makapela, leri nga ra yena, leri nge makumu ka nsimu ya yena, a ndzi nyika rona emahlweni ka n'wina ematshan'weni ya mali ya rona, ri va sirha ra mina exikarhi ka n'wina.”
10 Kasi Efroni a a tshamile exikarhi ka Vahiti. Kavaloko Efroni, wa Muhiti, a hlamula Abrahama, Vahiti va ri karhi va swi twa, ni hinkwavo lava nga karhi va nghenaka hi nyangwa ya muti wa yena, a ku eka yena: 
11 “A swi nga vi tano, hosi yanga; ndzi yingise: Nsimu, ndzi ku nyika ntsena, na rona bako leri nga eka yona, ndzi ku nyika rona; ndzi ku nyika rona emahlweni ka vana va tiko ranga; yimbela ntsena mufi wa wena.”
12 Abrahama a khinsama emahlweni ka vanhu va tiko, 
13 a vulavula na Efroni, vanhu va tiko va ri karhi va yingisa, a ku: “I ngi loko u ndzi yingisisa! Ndzi humesa mali ya nsimu, yi amukele emandleni ya mina, ndzi ta lahlela kona mufi wa mina.”
14 Kutani Efroni a hlamula Abrahama, a ku eka yena: 
15 “Hosi yanga, yingisa: Nsimu ya mune wa madzana ya tixikele ta silivhere exikarhi ka mina na wena, i nxini-ke? Yimbela mufi wa wena.” 
16 Abrahama a twisisa Efroni, a pimela Efroni hi xikalo mali leyi a nga yi vula, Vahiti va ri karhi va swi twa, a nga tixikele ta silivhere ya mune wa madzana lama amukeriwaka exikarhi ka vaxavi.
17 Sweswo nsimu ya Efroni, leyi nga eMakapela, ni ku vandzakana na Mamre, nsimu ni bako leri nga eka yona, ni mirhi hinkwayo leyi nga ensin'wini, ni le mindzilekaneni ya yona, 
18 swi tshamile swi ri swa Abrahama, emahlweni ka Vahiti, emahlweni ka hinkwavo lava nga karhi va nghenaka hi nyangwa ya muti wa yena.
19 Endzhaku ka swona, Abrahama a yimbela Sara nsati wa yena ebakweni ra nsimu ya Makapela, hi ku vandzakana na Mamre (a nga Hebroni), etikweni ra Kanana. 
20 Nsimu ni bako leri nga eka yona swi tshame swi fuyiwa hi Abrahama, ri va sirha leri xaviweke eka Vahiti.
GENESA 24
01 Abrahama a a dyuhele, a talele hi masiku; kambe Yehovha a a katekisile Abrahama eswilweni hinkwaswo. 
2 Kavaloko Abrahama a byela nandza wa yena lonkulu wa yindlu ya yena, loyi a nga mulanguteri wa swilo hinkwaswo swa yena, a ku eka yena: “Wa nga vekela xandla xa wena ehansi ka ndzhumbi wa mina, 
3 ndzi ku hlambanyisa ha Yehovha Xikwembu xa tilo, ni Xikwembu xa misava, leswaku u nga ka u nga tekeli n'wana wa mina nsati exikarhi ka vanhwana va Vakanana, volavo ndzi akeke exikarhi ka vona; 
4 kambe u ta ya etikweni ra mina, ni laha ndzi tswariweke kona, u ya tekela n'wananga Isaka, nsati kona.”
5 Nandza a ku eka yena: “Kumbe xana wansati a nga ka a nga pfumeri ku ndzi landzela etikweni leri; xana ndzi ta tlherisela n'wana wa wena etikweni leri u humeke eka rona xana?”
6 Abrahama a ku eka yena: “U nga tshuki u tlherisela kona n'wananga. 
7 Yehovha Xikwembu xa tilo, la ndzi humeseke endlwini ya tatana, ni le tikweni ra matswalo ya mina, a va a ndzi byela hi ku hlambanya, a ku: ‘Ndzi ta nyika vatukulu va wena tiko leri’, yeloyi u ta rhumela ntsumi ya yena emahlweni ka wena, u ta tekela n'wananga nsati kona. 
8 Kungakuloko wansati a nga swi rhandzi ku ku landzela, hi kona u nga ta tshunxiwa eku hlambanyeni ka wena emahlweni ka mina; ntsena, u nga ka u nga tlheriseli kona n'wananga.” 
9 Kutani nandza a vekela xandla xa yena ehansi ka ndzhumbi wa Abrahama, n'wini wa yena, a n'wi hlambanyela mhaka leyi.
10 Kutani nandza a teka tikamela ta khume, exikarhi ka tikamela ta n'wini wa yena, a tifambela; hikuva swa hosi ya yena hinkwaswo a swi ri emandleni ya yena. Kutani a suka a ya eMesopotamiya, emutini wa Nahoro. 
11 Kutani a khinsamisa tikamela ehandle ka muti, ekusuhi ni xihlovo xa mati, hi nkarhi wa madyambu, enkarhini lowu ku humaka vavasati lava yaka eku keni ka mati. 
12 Kutani a ku: “Yehovha Xikwembu xa n'wini wanga, Abrahama, ndzi hlanganise namuntlha ni loyi ndzi n'wi lavaka, u endla hi tintswalo eka n'wini wa mina, Abrahama. 
13 Waswivo, ndzi ta yima ekusuhi ni xihlovo xa mati enkarhini lowu vanhwana va vanhu va muti va humaka ha wona ku ya eku keni ka mati; 
14 u nge nhwanyana loyi ndzi nga ta ku eka yena: ‘Wa nga korhamisa khuwana ra wena ndzi nwa’, yena a ku eka mina: ‘Nwana, ndzi ta nwisa ni tikamela ta wena’, a a ve yena yeloyi u nga hlawulela nandza wa wena, Isaka; hi kona ndzi nga ta vonisisa leswaku u endla hi tintswalo eka n'wini wa mina.”
15 Kakuloko a nga si heta ku vulavula, ku huma Rhaveka a rhwele khuwana ekhatleni ra yena. A a tswariwile hi Betuwele, n'wana Milika, nkata Nahoro, makwa Abrahama. 
16 Nhwanyana loyi, a a ri lowo saseka ngopfu loko a voniwa, a a ri wanhwana la nga siki tiviwa hi wanuna. A rhelela exihlobyeni, a tata khuwana ra yena, a vuya a tlhandluka. 
17 Kambe nandza a tsutsuma, a hlangana na yena, a ku eka yena: “Wa nga ndzi pfumelela ndzi nwa matinyana ya khuwana ra wena.”
18 Yena a ku: “Nwana, hosi yanga.” A hatlisa, a korhamisa khuwana evokweni ra yena, a n'wi nwisa. 
19 Kuteloko a hetile ku n'wi nwisa, a ku: “Ndzi ta kelela ni tikamela ta wena, ti nwa ti ko ti kolwa.” 
20 Kutani a hatlisa a chulula khuwana ra yena exitsengeleni, a tlhela a tsutsumela exihlobyeni ku ka mati, a kela tikamela ta yena hinkwato. 
21 Kutani wanuna yeloyi a n'wi langutisa hi ku hlamala, a nga vuli nchumu, a tivutisa xana Yehovha u katekisile ndlela ya yena, kumbe a swi nga ri swona.
22 Kuteloko tikamela ti hetile ku nwa, wanuna loyi, a teka xingwavila xa nsuku xa hafu ya xikele, ni masindza mambirhi ya khume ra tixikele ta nsuku, a n'wi vehela wona emavokweni. 
23 Kutani a ku eka yena: “U n'wana mani? Wa nga ndzi byela. Xana ndhawu yi kona endlwini ya tata wa wena laha ndzi nga etlelaka kona?”
24 Yena a ku: “Ndzi n'wana Betuwele, n'wana Milika, loyi a nga n'wi velekela Nahoro.” 
25 A engeta a ku: “Ekaya ku ni byanyi byo oma ni swakudya swo tala swa swifuwo na yona ndhawu laha u nga etlelaka kona.”
26 Kutani wanuna loyi a korhama a khinsama emahlweni ka Yehovha a ku: 
27 “A ku khensiwe Yehovha Xikwembu xa n'wini wa mina Abrahama, loyi a nga rhutelangiki ku hlayisela n'wini wa mina tintswalo ta yena, ni ku tshembeka ka yena. Na mina, Yehovha u ndzi fambisile endleleni ya mina, ekaya ka vamakwavo va n'wini wa mina.”
28 Kutani lo wanhwana a tsutsuma, a ya amba endlwini ya mana wakwe timhaka teto. 
29 Rhaveka a a ri ni makwavo, lo va nge i Labani; kutani Labani a tsutsuma a ya eka wanuna loyi, ehandle, kusuhi ni xihlovo. 
30 Kuteloko a vonile xingwavila ni masindza emavokweni ya makwavo, ni loko a twa marito ya Rhaveka makwavo la nga te: “Wanuna loyi, u ndzi byele sweswo,” a suka, a ya eka nuna yeloyi; kutani a n'wi vona a yime ekusuhi ni tikamela exihlobyeni. 
31 A ku eka yena: “Tana, wena la nga katekisiwa hi Yehovha! U yimela yini la handle kasi ndzi lunghisile yindlu ni ndhawu ya tikamela?”
32 Kutani nuna loyi a fika endlwini, va tshunxa tikamela, va ti nyika byanyi byo oma ni swakudya swa swifuwo; ku nehiwa ni mati ku hlamba milenge ya yena, ni milenge ya vanhu lava i ngi a ri na vona. 
33 Kutani swakudya swi vekiwa emahlweni ka yena, kambe yena a ku: “Ndzi nga ka ndzi nga dyi ndzi nga si vula mhaka ya mina.” Labani a ku: “Vulavula.”
34 Kutani a ku: “Mina ndzi nandza wa Abrahama. 
35 Yehovha u katekisile ngopfu n'wini wa mina, la nga hundzuka munhu wa matimba; u n'wi nyikile swifuwo leswitsongo ni leswikulu ni mali yo basa ni nsuku, ni makhumbi ya xinuna ni ya xisati, ni tikamela ni timbhongolo. 
36 Na yena Sara, nsati wa n'wini wa mina, kuteloko a dyuhele, u velekele n'wini wanga n'wana wa wanuna, loyi a nga n'wi nyika hinkwaswo leswi nga swa yena. 
37 Kavaloko n'wini wa mina a ndzi hlambanyisa, a ku: ‘U nga tshuki u tekela n'wana wa mina nsati exikarhi ka vanhwana va Vakanana, volavo ndzi akeke etikweni ra vona; 
38 kambe u ta ya endlwini ya tatana, ni le rixakeni ra mina, u tekela n'wananga nsati kona.’ 
39 Kutani ndzi ku eka n'wini wanga: ‘Kumbe xana wansati a nga ka a nga pfumeri ku ta na mina.’ 
40 Kutani a ku eka mina: ‘Yehovha, yeloyi ndzi fambaka emahlweni ka yena, u ta rhumela eka wena ntsumi ya yena, u ta katekisa ndlela ya wena, u ta tekela n'wananga nsati wa ka rikwerhu, ni wa yindlu ya tatana. 
41 Kutakuloko u va u yile eka rixaka ra mina, u ta tshunxiwa emahlweni ka mina eku hlambanyeni kuloko; kutani kungakuloko va nga ku nyiki yena, u ta va u tshunxiwa emahlweni ka mina eku hlambanyeni kuloko.’
42 “Hi kona ndzi fikeke namuntlha exihlobyeni ndzi ku: ‘Yehovha, Xikwembu xa n'wini wanga Abrahama, kungakuloko u katekisa ndlela leyi ndzi nga na yona, 
43 vona, ndzi ta yima ekusuhi ni xihlovo xa mati; a ku endleke leswaku nhwanyana loyi a nga ta huma ku ta ka mati, loyi ndzi nga ta ku eka yena: “Wa nga ndzi ha ndzi nwa matinyana ya khuwana ra wena,” 
44 kutani a nga ta ku eka mina: “Nwana-ke, ndzi ta nwisa ni tikamela ta wena,” a a ve yena yeloyi Yehovha a hlawuleleke n'wana wa n'wini wanga.’ 
45 Kasi kavaloko ndzi nga si heta ku vulavula embilwini ya mina, maswivo, ku huma Rhaveka, a ri ni khuwana ekhatleni ra yena, a rhelela exihlobyeni, a ka mati. Kutani ndzi ku eka yena: ‘Wa nga ndzi ha ndzi nwa.’ 
46 Kavaloko a hatlisa a voyeka khuwana ra yena leri ngi a ri rhwele, a ku eka mina: ‘Nwana, kambe ndzi ta nwisa ni tikamela ta wena.’ Ndzi nwile, yena a nwisa ni tikamela. 
47 Ndzi n'wi vutisisa, ndzi ku: ‘U n'wana mani?’ Kutani a ku: ‘Ndzi n'wana Betuwele, n'wana Nahoro, loyi Milika a nga n'wi velekela.’ Kavaloko ndzi nghenisa xingwavila enhompfini ya yena, ni masindza emavokweni ya yena. 
48 Kutani ndzi korhama, ndzi khinsama emahlweni ka Yehovha, ndzi khensa Yehovha, Xikwembu xa n'wini wa mina Abrahama, leswi a nga ndzi fambisa endleleni leyo tshembeka, ndzi ta tekela n'wana wa n'wini wanga n'wana wa makwavo. 
49 Sweswi, kungakuloko mi rhandza ku endlela n'wini wanga hi tintswalo ni ku dzuneka, ndzi byeleni; kambe loko mi nga swi rhandzi, ndzi byeleni, ndzi tiva ku kongoma ra xinene kumbe ra ximatsi.”
50 Labani na Betuwele va hlamula, va ku: “Mhaka leyi, yi huma eka Yehovha; hi nga tsandzeka ku ku hlamula swo biha kumbe swo saseka. 
51 Rhaveka hi loyi, emahlweni ka wena, n'wi teke u famba na yena, a va nsati wa n'wana wa n'wini wa wena, hilaha Yehovha a nga vula hakona.” 
52 Kuteloko nandza wa Abrahama a twe marito walawo, a khinsamela ehansi emahlweni ka Yehovha. 
53 Kutani nandza a humesa xuma xa silivhere ni xa nsuku, ni tinguvu, a nyika Rhaveka; ni makwavo wa yena, ni mana wa yena, a va nyika xuma xa risima.
54 Kavaloko va dya va nwa, yena ni vanhu lava i ngi a ri na vona, kutani va ya etlela. Loko ri xa, va pfuka, kutani nandza a ku: “Ndzi tlheriseleni eka n'wini wa mina.”
55 Kambe makwavo ni mana wa yena va ku: “I ngi nhwanyana a ha xwa na hina masikwanyana, hambi ma ri khume; endzhaku u ta famba.”
56 Yena a ku eka vona: “Mi nga ndzi hlweriseni, leswi Yehovha a katekiseke pfhumba ra mina ndzi tlheriseni, ndzi muka eka n'wini wa mina.”
57 Kutani va ku: “A hi vitaneni wanhwana, hi vutisa ku hlamula ka yena.” 
58 Va vitana Rhaveka, va ku eka yena: “Xana u ta famba ni munhu loyi?” Yena a ku: “Ndzi ta ya.”
59 Va tshika Rhaveka, makwavo wa vona, a famba ni muan'wisi wa yena, ni nandza wa Abrahama, ni vanhu vakwe. 
60 Kutani va katekisa Rhaveka va ku eka yena: “Wena, makwerhu, u ve mana wa madzana ya ntsanda vahlayi, ni vatukulu va wena a va fuwe nyangwa ya lava nga ta va venga.” 
61 Kavaloko Rhaveka a pfuka ni malandza ya yena ya vavanhwana, va khandziya tikamela, va landzela nuna loyi; sweswo, lo wa nandza a teka Rhaveka, a famba.
62 Kambe Isaka a a vuyile ekaya, a suke exihlobyeni xa Berilahayi-Royi, kasi a a akile etikweni ra le dzongeni. 
63 Kutani Isaka a a humile emasin'wini, hi nkarhi wa madyambu, a ya tiyingisela; kakuloko a tlakusa mahlo, a languta, a tshuka a vona tikamela ti ri karhi ti ta. 
64 Kutani Rhaveka a tlakusa mahlo a vona Isaka, kutani a jitama ekameleni. 
65 Kutani a ku eka lowa nandza: “I mani nuna loyi a fambaka emasin'wini a ta hlangana na hina?” Nandza a ku: “I n'wini wanga.” Kavaloko a teka xisirhelelo xa yena a tifunengeta hi xona.
66 Kutani nandza a ambela Isaka timhaka hinkwato leti a nga ti endla. 
67 Isaka a nghenisa Rhaveka entsongeni wa Sara, mana wa yena; kutani a n'wi teka, a va nsati wa yena, a n'wi rhandza. Isaka a chaveleriwa sweswo hi leswi ngi a ferile hi mana wakwe.
GENESA 25
01 Abrahama a tlhela a teka nsati; vito ra yena a a ri Ketura. 
2 Nsati yeloyi, a n'wi velekela Zimrana, Yokixani, Medani, Midiyani, Yixibaka na Xuwaka. 
3 Kutani Yokixani a veleka Xeba na Dedani. Vana va Dedani a a ri Axuru na Letuxa na Lewumi. 
4 Vana va Midiyani: Efa, Efere, Hanoko, Abida na Elida. Hinkwavo volavo a va ri vana va Ketura.
5 Abrahama a nyika Isaka hinkwaswo leswi ngi a ri na swona. 
6 Loko va ri vana va tinhlantswa leti Abrahama a a ti tekile, a va avela tinyiko, a va rhuma a ha hanya, kule na Isaka, n'wanakwe, tlhelo ra vuxa, etikweni ra le vuxeni.
7 Masiku ya malembe ya ku hanya ka Abrahama hi walawo: u hanye malembe ya 175. 
8 Kutani Abrahama a nyiketa moya, a fa, a dyuhele swinene, a a hanye ngopfu, ni ku tsaleriwa hi masiku, kutani a amukeriwa eka varikwavo. 
9 Kutani Isaka na Iximaele, vana va yena, va n'wi yimbela ebakweni ra Makapela, ensin'wini ya Efroni, n'wana Sohara, wa Muhiti, ku vandzakana na Mamre, 
10 yi nga nsimu leyi Abrahama ingi a yi xavile eka Vahiti. Hi kona ku nga lahliwa Abrahama, swin'we na Sara, nsati wa yena. 
11 Kuteloko Abrahama a file, Xikwembu xi katekisa Isaka, n'wana wa yena; Isaka a tshama ekusuhi ni xihlovo xa Berilahayi-Royi.
12 Hi vona volavo vatukulu va Iximaele, n'wana Abrahama, yeloyi Hagara, wa Muegipta, nandza wa Sara, i ngi a velekerile Abrahama. 
13 Hi wona lawo mavito ya vana va Iximaele, hi mavito ya vona ni tinxaka ta vona: Lowa mativula wa Iximaele a a ri Nebayoto; na Kedari, na Adibiele, na Mibisama, 
14 Mixima, Duma, na Masa, 
15 Hadada, Tema, Yeturu, Nafixi, na Kedema. 
16 Hi volavo vana va Iximaele, ni mavito ya vona hi walawo hi miti ya vona ni mindyangu ya vona; ti ri tihosi ta khume na timbirhi ta matiko ya vona. 
17 Malembe ya ku hanya ka Iximaele hi wolawo, a ma ri 137. 
18 Kutani a nyiketa moya, a fa a amukeriwa eka varikwavo. Kutani vana va yena va aka ku suka eka Havhila ku fika eka Xuru, hi ku vandzakana na Egipta, loko ku yiwa Asiriya; va tshamile kona va lavana ni vamakwavo hinkwavo va vona.
19 Rixaka ra Isaka, n'wana Abrahama, hi leri: Abrahama a veleka Isaka. 
20 Kuteloko Isaka a ri munhu wa malembe ya mune wa makume, a teka Rhaveka, n'wana Betuwele wa Muaramu, wa le Padani-Aramu, ni makwavo wa Labani, wa Muaramu, a va nsati wa yena. 
21 Kutani Isaka a khongelela nsati wa yena eka Yehovha, hikuva a a ri mhika; kutani Yehovha a amukela ku khongela ka yena; kavaloko Rhaveka, nsati wa yena, a tika nyimba. 
22 Kambe vana a va susumetana endzeni ka yena, kutani a ku: “Loko swi ri tano, ndzi xurhele yini-ke nyimba leyi?” Kutani a ya vutisisa Yehovha.
23 Yehovha a ku eka yena: “Matiko mambirhi ma le khwirini ra wena. Tinxaka timbirhi ti ta avana siku ti humaka eka wena. Rixaka rin'wana ri ta hlula lerin'wana, ni lonkulu u ta tirhela ndzisana.”
24 Nkarhi wa ku veleka wu fika, kutani maswivo, a ku ri ni mahahlwa enyimbeni ya yena. 
25 Kutani lowo rhanga la humeke a tshwukile, a fana ni xifunengelo xa voya hinkwako, kutani va n'wi thya vito ra Esawu (hileswaku 
26 Endzhaku, ku huma ndzisana a khomile xirhendze xa Esawu; yena va n'wi thya vito ra Yakobo (hileswaku muhlungi). Isaka a a ri munhu wa malembe ya 60 loko vana va velekiwa.
27 Kutani varisanyana lavo va tshama va kula. Esawu a endla muhloti lowo tlhariha, a ri munhu wa nhova, kasi Yakobo a a ri munhu wo rhula, la tshamaka emitsongeni. 
28 Isaka a a rhandza Esawu, hikuva a a n'wi hlotela tinyama, kambe Rhaveka a a rhandza Yakobo.
29 Kutani kuteloko Yakobo a sweka matsavu, Esawu a vuya emasin'wini, a karhele ngopfu. 
30 Kutani Esawu a ku eka Yakobo: “Ndzi nyike ndzi dya leswo tshwuka, leswo tshwuka leswi, hikuva ndzi karhele.” Hilaha va nga thya vito ra yena Edomu (hileswaku 
31 Yakobo a ku: “Rhanga u ndzi xavisela vukulukumba bya wena.”
32 Esawu a ku: “Leswi ndzi lavaka ku fa, byi nga ndzi pfunisa ku yini vukulukumba lebyi?”
33 Yakobo a ku: “Rhanga u ndzi hlambanyela.” A n'wi hlambanyela; a xavisa sweswo vukulukumba bya yena eka Yakobo. 
34 Kavaloko Yakobo a nyika Esawu vuswa, ni murhu wa tinyawa; kutani a dya a nwa, a suka a famba. Esawu u sandzise sweswo vukulukumba bya yena.
GENESA 26
01 Ndlala yi va kona etikweni lero; yi nga ri ndlala leyi ngi yi ri kona enkarhini wa Abrahama. Kutani Isaka a ya eka Abimeleke, hosi ya Vafilista, eGerara. 
2 Kutani Yehovha a tikombisa eka yena, a ku: “U nga rheleli Egipta; tshama etikweni leri ndzi nga ta ku byela rona. 
3 Sala etikweni roleri, kutani ndzi ta va na wena, ndzi ku katekisa, hikuva matiko lawa, ndzi ta ma nyika wena ni vatukulu va wena, ndzi va ndzi tiyisa ku hlambanya loku ndzi nga hlambanyela Abrahama, tata wa wena. 
4 Ndzi ta andzisa vatukulu va wena, va ta kota tinyeleti ta tilo; ndzi ta nyika vatukulu va wena matiko lawa hinkwawo; matiko hinkwawo ya misava ma ta titsakela erixakeni ra wena, 
5 hikuva Abrahama u yingisile rito ra mina, u hlayisile leswi ndzi n'wi vekeleke swona, ni milawu ya mina, ni ku lerisa ka mina, ni tindlela ta mina.”
6 Kutani Isaka a tshama eGerara. 
7 Vanhu va muti lowo, va n'wi vutisisa swa nsati wa yena, kutani a ku: “I makwerhu”; hikuva a a chava ku vula, a ku: “I nsati wa mina, a ku vanhu va muti va nga ti ndzi dlaya hikwalaho ka Rhaveka, hikuva i wansati wa mbhuri.” 
8 Kuteloko a tshamile kona khale, Abimeleke, hosi ya Vafilista, a languta hi fasitere a vona Isaka a ri karhi a hleka na Rhaveka, nkatakwe. 
9 Kavaloko Abimeleke a vitana Isaka, a ku eka yena: “Hakunene i nsati wa wena; kasi u vurise ku yini u ku: i makwenu?” Isaka a ku eka yena: “A ndzi vula ndzi ku: ndzi nga ta fa hikwalaho ka yena.”
10 Abimeleke a ku: “U hi endlile yini? Kungakuloko ngi un'wana a teke nsati wa wena, i ngi u hi kokele enandzwini.” 
11 Kavaloko a lerisa tiko hinkwaro, a ku: “Loyi a nga ta khumba wanuna loyi, hambi a ri nsati wa yena, u ta dlawa.”
12 Isaka a byala timbewu etikweni leri, kutani hi lembe rolero a tshovela ka dzana; hikuva Yehovha a a n'wi katekisile. 
13 Munhu yeloyi a kula a fuwa ngopfungopfu, a ko a va munhu wa matimba lamakulu. 
14 A a fuwe mitlhambi ya swifuwo leswitsongo ni leswikulu, ni malandza lamanyingi; kutani Vafilista va n'wi vondzoka. 
15 Swihlovo hinkwaswo leswi malandza ya tata wa yena ngi ma swi cerile enkarhini wa Abrahama, tata wa yena, Vafilista a va swi sivile, va swi tata hi misava.
16 Kavaloko Abimeleke a byela Isaka, a ku: “Suka eka hina, hikuva u kurile, wa hi tlula ngopfungopfu.” 
17 Kutani Isaka a suka kona, a ya dzima mitsonga yakwe erivaleni ra Gerara, a tshama kona. 
18 Kutani Isaka a tlhela a cela swihlovo swa mati leswi ngi swi ceriwile emikarhini ya Abrahama, tata wa yena, swi va swi siviwa loko Abrahama a file, a swi thya hi mavito walawo tata wakwe a nga swi thya wona.
19 Malandza ya Isaka ma engeta ma cela erivaleni, ma kuma kona xihlovo xa mati lama pfelelaka. 
20 Varisi va Gerara va tengisana ni varisi va Isaka, va ku: “Mati, i ya hina!” A thya xihlovo lexi, vito ra Eseke, hikuva a va tengisene na yena.
21 Va ko va cela xihlovo xin'wana lexi va engeteke va tengisana hikwalaho ka xona; kutani a xi thya vito ra Sitina. 
22 Kutani a suka kona a ya cela xihlovo xin'wana, kambe a va tengisananga hikwalaho ka xona, kutani a xi thya vito ra Rehoboto, a ku: “Hikuva Yehovha u hi tshamisisile khwatsi, kutani hi ta tala etikweni.”
23 Endzhaku a suka kona, a tlhandlukela eBerexeba. 
24 Yehovha a tikombisa eka yena hi vusiku byebyo, a ku eka yena: “Hi mina Xikwembu xa Abrahama, tata wa wena, u nga chavi nchumu, hikuva ndzi na wena, ndzi ta ku katekisa, ndzi andzisa vatukulu va wena hikwalaho ka Abrahama, nandza wa mina.” 
25 Isaka a aka kona gandzelo, a khongela vito ra Yehovha, a dzima kona ntsonga wa yena, kutani malandza ya Isaka ma cela kona xihlovo xa mati.
26 Kavaloko Abimeleke a huma eGerara, a ta eka yena a ri na Ahuzata, nakulobye, na Pikolo, ndhuna ya nyimpi ya yena. 
27 Isaka a ku eka vona: “Mi tele yini eka mina, leswi mi ndzi vengaka, mi va mi ndzi hlongola exikarhi ka n'wina?”
28 Va hlamula, va ku: “Hi swi vonisise swinene leswaku Yehovha u na wena, kutani hi ku: ‘A ku ve ku hlambanya exikarhi ka hina, na wena’, hi va hi tiyisa xinakulobye na wena. 
29 U hlambanya u ku u nga hi endleli swo biha, kukotisa loko hi nga ku khumbanga, hi ku endlele swinene ntsena, hi va hi ku tshika u famba hi ku rhula, kutani sweswi, u katekisiwile hi Yehovha.” 
30 Isaka a va fihluta, va dya, va nwa. 
31 Kuteloko ri xa, va hlambanyelana, kutani Isaka a va tshiketa, va tifambela hi ku rhula.
32 Hi siku rolero, malandza ya Isaka ma ta n'wi tivisa ta xihlovo leswi va nga ri karhi va xi cela, va ku eka yena: “Hi kume mati.” 
33 Kutani a xi thya vito ra Xiba. Hikwalaho-ke muti wu vuriwaka Berexeba ku fikela namuntlha.
34 Esawu, kuteloko a ri ni malembe ya mune wa makume, a teka vavasati: a a ri Yuditi, n'wana Beri, wa Muhiti, na Basemati, n'wana Elone, wa Muhiti; 
35 va tshama, va dyisa Isaka na Rhaveka mbitsi.
GENESA 27
01 Kuteloko Isaka a dyuhele, ni mahlo ya yena ma hele matimba, a nga ha voni nchumu, a vitana Esawu, n'wana wa yena lowa mativula, a ku eka yena: “N'wananga!” Yena a ku: “Hi mina loyi.”
2 Isaka a ku: “Waswivo, ndzi dyuhele, kambe a ndzi tivi siku leri ndzi nga ta fa ha rona. 
3 Sweswi, wa nga teka matlhari ya wena ni miseve ni vurha bya wena, u ya enhoveni, u ndzi dlayela nyama. 
4 U ta ndzi lunghisela murhu lowu ndzi wu rhandzaka, u ndzi nehela wona, ndzi dya, kutani moya wa mina wu ku katekisa ndzi nga si fa.”
5 Kasi Rhaveka a a ri karhi a swi twa, loko Isaka a vulavula na Esawu, n'wana wa yena. Esawu a ya enhoveni ku ya hlota nyama, a ta vuya na yona. 
6 Kavaloko Rhaveka a vulavula sweswo eka Yakobo, n'wanakwe, a ku: “Yingisa, ndzi twe tata wa wena a ri karhi a vulavula sweswo eka Esawu makwenu, a ku: 
7 ‘Ndzi nehele nyama, u ndzi lunghisela murhu wunene, ndzi dya, ndzi ku katekisa emahlweni ka Yehovha ndzi nga si fa.’ 
8 Sweswo-ke, n'wananga, yingisa leswi ndzi nga ta ku lerisa swona. 
19 Yana entlhambini, u ndzi tekela swimbutana swimbirhi leswinene, ndzi ta lunghisela tata wa wena murhu wunene lowu a wu rhandzaka. 
10 Kutani u ta wu nehela tata wa wena, a dya, a ku katekisa a nga si fa.”
11 Kambe Yakobo a byela Rhaveka, mana wakwe, a ku: “Waswivo, Esawu makwerhu, i munhu wa ringhala, kasi mina a ndzi na rona. 
12 Kumbe xana tatana u ta ndzi ambamba, kutani ndzi ta va eka yena munhu wa mudyeleri, ndzi tikokela hakona ndzhukano, ku nga ri ku katekisiwa.”
13 Mana wa yena a ku eka yena: “Ndzhukano wu ta va eka mina, n'wananga; wena yingisa ntsena, famba u ya ndzi tekela swona.” 
14 Kavaloko a ya swi teka, a swi neha ka mana wa yena, kutani mana wa yena a endla murhu wunene hilaha tata wa yena a wu rhandzeke hakona. 
15 Kutani Rhaveka a teka tinguvu ta Esawu, mativula ya yena, leta nkoka leti ngi a ri na tona endlwini, a ambexa Yakobo, n'wana wa yena wa ndzisana. 
16 Kutani a funengeta hi dzovo ra swimbutana mavoko ya yena, ni nhamu leyi nga riki na ringhala; 
17 kutani a nyika Yakobo, n'wanakwe, murhu ni vuswa lebyi a nga byi lunghisa.
18 Kavaloko a ta eka tata wa yena, a ku: “Tatana!” Yeloyi a ku: “Hi mina loyi! U mani, n'wananga?”
19 Yakobo a ku eka tata wa yena: “Hi mina Esawu, mativula ya wena, ndzi endlile hilaha u nga ndzi byela hakona. Wa nga pfuka, u tshamisa, u dya vuhloti bya mina, kutani moya wa wena wu ta ndzi katekisa.”
20 Isaka a ku eka n'wana wa yena: “U hatlisise ku yini ku swi kuma, n'wananga?” Yakobo a ku: “Hi leswi Yehovha, Xikwembu xa wena, a nga ndzi hlanganisela swona.”
21 Kutani Isaka a byela Yakobo, a ku: “Wa nga tshinela ekusuhi, n'wananga, ndzi ku ambamba, ndzi tiva xana u n'wananga Esawu, kumbe u nga ri yena.” 
22 Yakobo a tshinelela ekusuhi na Isaka, tata wa yena, kutani Isaka a n'wi ambamba, a ku: “Rito, i ra Yakobo; kambe mavoko i mavoko ya Esawu.” 
23 Sweswo a nga n'wi tivanga hikuva mavoko ya yena a ma ri ni ringhala, ma fana ni mavoko ya Esawu makwavo, kutani a n'wi katekisa. 
24 Kambe a ku: “Kunene hi wena u nga n'wananga Esawu, xana?” Yakobo a ku: “Hi mina!”
25 Kutani Isaka a ku: “Ndzi phamele ndzi dya vuhloti bya n'wananga, leswaku moya wa mina wu ku katekisa.” Kutani a n'wi phamela, a dya; a n'wi nehela ni vhinyo, a nwa. 
26 Kavaloko Isaka, tata wa yena, a ku eka yena: “Wa nga tshinelela, u ndzi ntswontswa n'wananga.” 
27 Kutani a tshinela, a n'wi ntswontswa. Kutani Isaka a twa ku nun'hwela ka tinguvu ta yena, a n'wi katekisa, a ku: “Kunene, ku nun'hwela ka n'wananga ku ni ku nun'hwela ka nsimu leyi nga katekisiwa hi Yehovha. 
28 Xikwembu a xi ku nyike swa mberha ya tilo, ni swa mafurha ya misava, ni ndzalo ya vuswa, ni vhinyo. 
29 Matiko a ma ku tirhele, tinxaka ti ku khinsamela. U va hosi ya vamakwenu, ni vana va mana wa wena a va ku khinsamele! A ku rhuketeriwe loyi a nga ta ku rhuketela! Ku katekisiwa loyi a nga ta ku katekisa!”
30 Kuteloko Isaka a hetile ku katekisa Yakobo, ni loko Yakobo a ha ku huma emahlweni ka Isaka, tata wakwe, Esawu, makwavo, a vuya eku hloteni. 
31 Na yena a lunghisa murhu wo xawula, a wu tisa eka tata wakwe, a ku eka tata wa yena: “Wa nga pfuka tatana, u dya vuhloti bya n'wanaku, moya wa wena wu ta tiva ku ndzi katekisa.”
32 Kutani Isaka, tata wa yena, a ku: “U mani?” Yena a ku: “Hi mina, n'wana wa wena wa mativula, Esawu.”
33 Kavaloko Isaka a khomiwa hi ku tshuka lokukulu, a ku: “I mani-ke yeloyi a nga ndzi hlotela nyama a ndzi nehela yona? Ndzi dye hinkwaswo u nga si vuya, ndzi va ndzi n'wi katekisa; hakunene ku katekisiwa ku na yena.”
34 Kuteloko Esawu a twa marito ya tata wa yena, a huwelela hi rito lerikulu, leri tlhavekaka, a ku eka tata wa yena: “Oho! Tatana, ndzi katekise na mina!”
35 Kutani Isaka a ku: “Makwenu u tile hi mano, u tekile ku kateka ka wena.”
36 Esawu a ku: “Xana hi leswi a nga churiwa vito ra Yakobo, kutani u ndzi dyelele kambirhi? U ndzi tekele vukulukumba, kutani waswivo, sweswi u ndzi tekele ku kateka ka mina.” A engeta, a ku: “Xana a ku ndzi hlayiselanga ku kateka kun'wana?”
37 Kutani Isaka a hlamula a ku eka Esawu: “Waswivo, ndzi n'wi endlile hosi ya wena, ndzi n'wi nyikile vamakwavo hinkwavo va yena, va ve malandza ya yena, ndzi vuya ndzi n'wi tatisela vuswa ni vhinyo; loko u ri wena-ke, ndzi nga ku endlela yini xana, n'wananga.”
38 Esawu a ku eka tata wa yena: “Xana u ni ku katekisa koloko ntsena xana, tatana? Oho! Tatana, ndzi katekise na mina!” Kutani Esawu a tlakusa rito, a rila.
39 Kavaloko Isaka, tata wa yena, a hlamula, a ku: “Waswivo, muti wa wena wu ta pfumala mafurha ya misava, ni mberha leyi humaka etilweni, ehenhla. 
40 U ta hanya hi fumu ra wena, u va nandza wa makwenu. Kutakuloko u phonyokile, u ta tshova mpingu wa yena enhan'wini ya wena.”
41 Kutani Esawu a venga Yakobo hikwalaho ka ku katekisiwa loku tata wa yena a nga n'wi katekisa hakona. Esawu a ku embilwini ya yena: “Masiku ya nkosi wa tatana ma kusuhi, kutani ndzi ta dlaya Yakobo, makwerhu.”
42 Kambe va ya ambela Rhaveka marito ya Esawu, mativula ya yena, kutani a rhuma ku ya vitana Yakobo, n'wana wa yena wa ndzisana, a ku eka yena: “Waswivo, Esawu, makwenu, u lava ku tirihisela eka wena hi ku ku dlaya. 
43 Sweswi, n'wananga, ndzi yingise: Pfuka u balekela eka Labani, makwerhu, eHarana, 
44 u tshama na yena nkarhinyana, vukari bya makwenu byi ko byi hola, 
45 vukari bya makwenu byi ko byi suka eka wena, a rivala leswi u n'wi endliseke swona; kutani ndzi ta rhumela rito ndzi ku vitana kona. Xana ndzi nga pfumarisiwa n'wina vambirhi hi siku rin'we?”
46 Kutani Rhaveka a ku eka Isaka: “Ndzi nyenya vutomi hikwalaho ka vana va Vahiti; kungakuloko Yakobo a teka exikarhi ka vanhwana va Vahiti nsati la kotisaka volavo, exikarhi ka vanhwana va tiko leri, vutomi byi nga ndzi pfuna yini xana?”
GENESA 28
01 Kavaloko Isaka a vitana Yakobo, a n'wi katekisa, a n'wi lerisisa sweswo, a ku: “U nga tshuki u teka nsati exikarhi ka vanhwana va Kanana. 
2 Pfuka u ya Padani-Aramu, eka Betuwele, tata wa mana wa wena, u titekela kona nsati exikarhi ka vanhwana va Labani, makwavo wa mana wa wena. 
3 Xikwembu lexi nga ni matimba, xi ta ku katekisa, xi ku andzisa, xi ku kurisa, u endla vunyingi bya matiko; 
4 xi ta ku nyika ku katekisiwa ka Abrahama, ni vatukulu va wena, u va u fuma tiko leri u luvelaka eka rona, leri Xikwembu xi ri nyikeke Abrahama.” 
5 Isaka a nyika Yakobo endlela; a suka a ya ePadani-Aramu, eka Labani, n'wana Betuwele, wa Muaramu, makwavo wa Rhaveka, mana wa Yakobo na Esawu.
6 Esawu u tivile leswaku Isaka u katekisile Yakobo, a n'wi rhumela ePadani-Aramu, ku ya teka nsati kona, ni leswaku, loko a n'wi katekisile, u n'wi layile, a ku: “U nga tshuki u teka nsati exikarhi ka vanhwana va Kanana,” 
7 ni leswaku Yakobo u yingisile tata wa yena ni mana wa yena, a ya ePadani-Aramu; 
8 kutani Esawu, loko a vona leswaku vanhwana va Kanana va bihile emahlweni ka Isaka, tata wa yena, 
9 a ya eka Iximaele, a teka Mahalata, n'wana Iximaele, n'wana Abrahama, makwavo wa Nebayoto, a va nsati wa yena, ehandle ka vasati lava ingi a ri na vona.
10 Yakobo a suka eBerexeba a kongoma eHarana. 
11 Kuteloko a fikile exivandleni lexi a nga etlela eka xona, hikuva dyambu a ri perile, a teka ribye rin'wana ra xivandla lexi, a seketela eka rona, a etlela kona. 
12 Kutani a lorha norho; a vona phandze ri yimile, ri ya fika etilweni; a vona ni tintsumi ta Xikwembu, ti ri karhi ti tlhandluka, ti tlhela ti xika ha rona. 
13 A vona na Yehovha, a yimile ehenhla ka rona, a ku: “Hi mina Yehovha Xikwembu xa Abrahama, tata wa wena, ni Xikwembu xa Isaka; tiko leri u etleleke eka rona, ndzi ta ri nyika wena ni vatukulu va wena. 
14 Vatukulu va wena va ta kotisa ntshuri wa misava, u ta nava evupeladyambu, ni le vuxeni, ni le n'walungwini, ni le dzongeni; mindyangu hinkwayo ya misava yi ta katekisiwa ha wena ni vatukulu va wena. 
15 Kutani waswivo, ndzi na wena, ndzi ta ku hlayisa hinkwako laha u yaka kona, ndzi va ndzi ku tlherisela etikweni leri; hikuva ndzi nga ka ndzi nga ku tshiki ndzi nga si endlisisa leswi ndzi ku byeleke swona.”
16 Kavaloko Yakobo a sisimuka evurhongweni bya yena, a ku: “Kunene Yehovha u kona exivandleni xexi, kasi a ndzi nga swi tivi!” 
17 A khomiwa hi ku chava, a ku: “Xivandla lexi, xa chavisa swonghasi! Kwala, i yindlu ya Xikwembu; i nyangwa ya matilo!”
18 Kuteloko ri xa, Yakobo a teka ribye leri ngi a seketerile eka rona, a ri yimisa xi va xitsundzuxo, kutani a chela mafurha ehenhla ka rona. 
19 Kutani a thya xivandla lexi vito ra Betele (yindlu ya Xikwembu); kasi eku sunguleni, vito ra muti a ri ri Luzi. 
20 Yakobo a hlambanya, a ku: “Kungakuloko Xikwembu xi va na mina, xi ndzi hlayisa endleleni leyi ndzi yi khomeke, xi ndzi nyika vuswa ndzi dya, ni tinguvu ndzi funengela, 
21 ndzi ko ndzi tlhela hi ku tsaka endlwini ya tatana, Yehovha u ta va Xikwembu xa mina. 
22 Kutani ribye leri ndzi ri yimiseke ndzi ri endla xitsundzuxo, yi ta va yindlu ya Xikwembu; kutani eka hinkwaswo leswi u nga ta ndzi nyika swona, ndzi ta ku humesela hakunene ku avanyisa ka vukhume.”
GENESA 29
01 Kavaloko Yakobo a suka, a kongoma tiko ra vanhu va le vuxeni. 
2 Kutani a languta a vona xihlovo emasin'wini; a vona ni mitlhambi minharhu ya tinyimpfu yi vundzile ekusuhi ka xona, hikuva mitlhambi a yi nwisiwa exihlobyeni xexo; kambe ribye leri sivaka nomu wa xihlovo a ri kurile. 
3 Kuteloko mitlhambi hinkwayo yi hlengeletane kona, a va vumbuluxa ribye va ri susa enon'wini wa xihlovo, va nwisa mitlhambi, endzhaku va tlhela va veka ribye enon'wini wa xihlovo endhawini ya rona.
4 Yakobo a ku eka varisi: “Vamakwerhu, mi huma kwihi?” Va hlamula, va ku: “Hi huma eHarana.”
5 A ku eka vona: “Xana mi tiva Labani, n'wana Nahoro?” Va ku: “Ha n'wi tiva.”
6 A ku eka vona: “Xana u tsakile xana?” Va hlamula va ku eka yena: “Wa ha tsakile, kambe Rahele, n'wana wa yena, hi loyi a taka ni tinyimpfu.”
7 Kutani a ku: “Maswivo, wa ha ri nhlekanhi lowukulu! A wu si va nkarhi wa ku hlengeleta swifuwo; nwisani swifuwana, swi tlhela swi ya eku dyeni.”
8 Kutani va ku: “A hi swi koti loko mitlhambi hinkwayo yi nga si hlengeletiwa; kavaloko ribye ri susiwa enon'wini wa xihlovo, hi tiva ku nwisa swifuwana.”
9 Kakuloko a ha vulavula na vona, Rahele a ta ni swifuwana swa tata wa yena, hikuva a a ri yena la risaka. 
10 Kuteloko Yakobo a vona Rahele, n'wana Labani, makwavo wa mana wa yena, ni swifuwana swa Labani, makwavo wa mana wa yena, a tshinela a susa ribye enon'wini wa xihlovo, a nwisa swifuwana swa Labani, makwavo wa mana wa yena. 
11 Kutani Yakobo a ntswontswa Rahele, a tlakusa rito, a rila. 
12 Yakobo a tivisa Rahele leswaku a a ri makwavo wa tata wa yena, ni n'wana Rhaveka; kavaloko yena a tsutsuma, a ya ambela tata wa yena. 
13 Kuteloko Labani a twa mahungu ya Yakobo, n'wana wa makwavo, a tsutsuma, a ya hlangana na yena a n'wi singarhela, a n'wi ntswontswa, a n'wi yisa endlwini ya yena. Kavaloko Yakobo a ambela Labani timhaka teto hinkwato. 
14 Kutani Labani a ku eka yena: “Kunene, u marhambu ya mina, ni nyama ya mina!” Kutani Yakobo a tshama na yena n'hweti hinkwayo.
15 Kavaloko Labani a ku eka Yakobo: “Xana leswi u nga makwerhu, u ta ndzi tirhela ntsena xana? Wa nga ndzi byela leswaku xana hakelo ya wena yi ta va yini?” 
16 Kasi Labani a a ri ni vana vambirhi va vanhwana; vito ra lowa hosi a a ri Leya, ni vito ra lowa ndzisana a a ri Rahele. 
17 Leya a a ri ni mahlo ya tingana, kambe Rahele a a yimekile, a sasekile, a voniseka.
18 Yakobo a a rhandza Rahele, a ku: “Ndzi ta ku tirhela hi malembe ya ntlhanu na mambirhi, u ta ndzi nyika Rahele, n'wana wa wena lowa ndzisana.”
19 Labani a hlamula, a ku: “Hi swona loko ndzi ku nyika yena, ku tlurisa loko ngi ndzi n'wi nyike nuna un'wana. Tshama eka mina.” 
20 Kutani Yakobo a tirhela Rahele hi malembe ya ntlhanu na mambirhi; ma va eka yena masiku ma nga ri mangani, hikuva a a n'wi rhandza.
21 Kutani Yakobo a ku eka Labani: “Ndzi he nsati wa mina, hikuva nkarhi wa mina wu herile, ndzi tiva ku ya eka yena.” 
22 Kutani Labani a rhamba vanhu hinkwavo va muti, a va endlela nkhuvo. 
23 Kuteloko ma ri madyambu, a teka Leya, n'wana wa yena, a n'wi neha eka Yakobo, kutani Yakobo a ya eka yena. 
24 Labani a nyika Leya, n'wanakwe, Zilipa, nandza wa yena, leswaku a n'wi tirhela. 
25 Kuteloko byi xile, Yakobo a vona leswaku i Leya. A ku eka Labani: “U ndzi endlile yini? Xana a hi yena Rahele loyi ndzi nga n'wi tirhela eka wena xana? U ndzi kanganyisele yini?”
26 Labani a ku: “A va endlisi sweswo laha eka rikwerhu leswaku ndzisana yi rhangela lowa hosi yi tekiwa. 
27 Heta vhiki leri ra yena, kutani hi ta ku nyika ni lowun'wana, u engeta u ndzi tirhela kambe malembe man'wana ya ntlhanu na mambirhi.”
28 Yakobo a endlisa sweswo, a heta vhiki ra Leya; kutani Labani a n'wi nyika Rahele, n'wanakwe, leswaku a va nsati wa yena. 
29 Kambe Labani a nyika Rahele, n'wanakwe, Biliha, nandza wa yena, ku n'wi tirhela. 
30 Kutani Yakobo a ya na kona ka Rahele, kambe a a rhandza Rahele ku tlula Leya; kutani a tirhela Labani hi malembe man'wana ya ntlhanu na mambirhi.
31 Yehovha a vona leswaku Leya a a vengiwa, kutani a n'wi pfulela mbeleko; Rahele, yena, a a ri mhika. 
32 Leya a tika nyimba, a veleka n'wana wa wanuna, a n'wi thya vito ra Rhuveni (vonani n'wana), hikuva a a ku: “Yehovha u vone ku soriwa ka mina, kambe sweswi nuna wa mina u ta ndzi rhandza.” 
33 A engeta a xurha nyimba, a veleka n'wana wa wanuna, a ku: “Yehovha u swi yingisile leswaku ndza vengiwa, u engete a ndzi nyika na yena loyi.” A n'wi thya vito ra Simiyoni (ku yingisa).
34 A tlhela a xurha nyimba, a veleka n'wana wa wanuna, a ku: “Namuntlha nuna wa mina u ta namarhelana na mina, hikuva ndzi n'wi velekele vana vanharhu va vavanuna.” Hikwalaho-ke, va n'wi thya vito ra Levhi (ku namarhelana).
35 A tlhela a tika nyimba, a veleka n'wana wa wanuna, a ku: “Namuntlha ndzi ta vonga Yehovha”; hikwalaho a n'wi thya vito ra Yuda (ku vonga). Kutani a nga ha engetanga a kuma vana.
GENESA 30
01 Kuteloko Rahele a vona leswaku a nga velekeli Yakobo vana, a pfukela hosi ya yena, a ku eka Yakobo: “Ndzi he vana, loko swi nga ri tano ndzi ta fa.”
2 Kutani Yakobo a karihela Rahele, a ku eka yena: “Xana ndzi tshamile ematshan'weni ya Xikwembu lexi ku aleke ku veleka?”
3 Yena a ku: “Nandza wa mina, Biliha, hi loyi; yana eka yena, a ta veleka ematsolweni ya mina, kutani na mina ndzi ta kuma vana ha yena.” 
4 Kavaloko a n'wi nyika Biliha, nandza wa yena, leswaku a va nsati wa yena. Yakobo a ya eka yena. 
5 Biliha a xurha nyimba, a velekela Yakobo n'wana wa wanuna. 
6 Kutani Rahele a ku: “Xikwembu xi ndzi avanyisele mhaka, xi twile rito ra mina, xi ndzi nyika n'wana”; hikwalaho-ke a n'wi thya vito ra Dani (
7 Biliha, nandza wa Rahele, a engeta a xurha nyimba, a velekela Yakobo n'wana wa wanuna lowa vumbirhi. 
8 Rahele a ku: “Ndzi lwile ni makwerhu hi ku lwa ka Xikwembu, hi laho-ke ndzi nga n'wi hlula!” Kutani a n'wi thya vito ra Neftali (
9 Kuteloko Leya a vona leswaku a nga ha veleki vana, a teka Zilipa, nandza wa yena, a n'wi nyika Yakobo leswaku a va nsati wa yena. 
10 Kutani Zilipa, nandza wa Leya, a velekela Yakobo n'wana wa wanuna. 
11 Leya a ku: “Ndzi fuwile!” Kutani a n'wi thya vito ra Gadi 
12 Zilipa, nandza wa Leya, a engeta a velekela Yakobo n'wana wa wanuna lowa vumbirhi. 
13 Kutani Leya a ku: “Ndzi katekile! Hikuva vanhwana va ta ndzi vula lowa nkateko”; a n'wi thya vito ra Asere 
14 Kutani, kakuloko Rhuveni a huma a ya emasin'wini, enkarhini wa ku tshovela mavele, a kuma mandragora  a ya neha eka Leya, mana wakwe. Kambe Rahele a byela Leya, a ku: “Wa nga ndzi ha mandragora man'wana ya n'wanaku.”
15 Leya a ku eka yena: “Xana i xilo lexitsongo loko u ndzi tekele nuna wa mina, kutani u lava ku ndzi tekela ni mandragora ya n'wananga?” Rahele a ku: “Hi swona, Yakobo u ta etlela na wena hi vusiku lebyi, kutani ndzi ta kuma mandragora ya n'wanaku.”
16 Kuteloko Yakobo a vuya emasin'wini enkarhini wa madyambu, Leya a huma a ya hlangana na yena, a ku eka yena: “U ta ta endlwini ya mina, hikuva ndzi ku lombile, ndzi ku lombile hi mandragora ya n'wananga.” A etlela na yena hi vusiku byebyo.
17 Xikwembu xi yingisa Leya, kutani a xurha nyimba, a velekela Yakobo n'wana wa wanuna lowa vuntlhanu. 
18 Leya a ku: “Xikwembu xi ndzi nyikile hakelo ya mina, hikuva ndzi nyikile nuna wanga nandza wa mina”; a n'wi thya vito ra Isakara 
19 Leya a engeta a xurha nyimba, a velekela Yakobo n'wana wa wanuna wa ntlhanu na un'we; 
20 kutani Leya a ku: “Xikwembu xi ndzi fuwisile ntsengo lowunene; sweswi, nuna wa mina u ta tshama eka mina, hikuva ndzi n'wi velekele vana va vavanuna va ntlhanu na un'we.” A n'wi thya vito ra Zebuloni 
21 Endzhaku ka swona, a veleka n'wana wa wanhwanyana, a n'wi thya vito ra Dina.
22 Kavaloko Xikwembu xi tsundzuka Rahele; Xikwembu xi n'wi yingisa, xi n'wi pfulela mbeleko. 
23 A xurha nyimba, a veleka n'wana wa wanuna, a ku: “Xikwembu xi ndzi susele tingana ta mina.” 
24 Kutani a n'wi thya vito ra Yosefa (a xi engete!)a ku: “Yehovha a a ndzi engetelele n'wana un'wanyana wa wanuna!”
25 Kuteloko Rahele a velekile Yosefa, Yakobo a byela Labani a ku: “Ndzi tshike ndzi muka ekaya ka mina eka rikwerhu. 
26 Ndzi nyike vasati va mina volavo ndzi va tirheleke eka wena, ni vana va mina, ndzi tiva ku tifambela; hikuva u tiva swinene mitirho ya mina leyi ndzi ku tirheleke yona.”
27 Labani a ku eka yena: “I ngi ndzi nga kuma tintswalo emahlweni ka wena! Ndzi tsundzukile leswaku Yehovha u ndzi katekisile hikwalaho ka wena.” 
28 A engeta a ku: “Ndzi byele hakelo ya wena, ndzi ta ku nyika yona.”
29 Yakobo a ku eka yena: “Wa swi tivisisa na wena hilaha ndzi nga ku tirhela hakona, ni laha mitlhambi ya wena yi nga hundzuka hakona yi ri na mina. 
30 Hikuva a wu ri ni swilo swi nga ri swingani, ndzi nga si ta, kambe sweswi, swi andzile ngopfungopfu, Yehovha u ku katekisile mpfhuka ndzi ta. Kutani sweswi, ndzi ta tirhela rini yindlu ya mina?”
31 Labani a ku eka yena: “Ndzi ta ku nyika yini?” Yakobo a ku: “U nga ka u nga ndzi nyiki nchumu; kambe kungakuloko u rhandza ku ndzi endlela mhaka leyi, ndzi ta tlhela ndzi risa, ndzi hlayisa swifuwana swa wena; 
32 namuntlha ndzi ta hundza exikarhi ka swifuwana swa wena hinkwaswo; wena u pambula exikarhi ka swona xifuwana xin'wana ni xin'wana lexi nga ni mavala ni mavalavala, ni xifuwana xin'wana ni xin'wana lexa ntima exikarhi ka swinyimpfana, ni hinkwaswo leswi nga ni mavala ni mavalavala exikarhi ka timbuti, kutani yi ta va hakelo ya mina. 
33 Ku suka siku ra mundzuku, ku lulama ka mina ku ta ndzi hlamulela siku u hlanganaka ni hakelo ya mina emahlweni ka wena: hinkwaswo leswi nga ka swi nga ri na mavala ni leswi nga riki na mavalavala exikarhi ka timbuti, ni loko swi ri swa ntima exikarhi ka swinyimpfana, loko swi ri eka mina, ku ta va ku yiva ka mina.”
34 Kutani Labani a ku: “Hi swona, a swi ve hilaha u vuleke hakona.” 
35 Kutani hi siku lero, a pambula swiphongo swa mavala ni swa mavalavala, ni timbuti hinkwato ta mavala ni ta mavalavala, hinkwaswo leswi nga hava ntima ni hinkwaswo leswa ntima exikarhi ka swinyimpfana, a swi vekela emavokweni ya vana va yena. 
36 Kutani a veka mpfhuka wa masiku manharhu exikarhi ka yena na Yakobo, kutani Yakobo a tshama a risa ntlhambi lowu seleke wa Labani.
37 Kutani Yakobo a tsema mikhavi leyo tsakama ya ndhlulameti ni ya xirhomberhombe ni ya murhi wa alimondi, a yi vandlela tindlela to basa, ku vonaka mbilu leyo basa ya mikhavi. 
38 Kutani a veka mikhavi leyi a nga yi vandla emahlweni ka swifuwana, eswitsengeleni ni le swihlobyeni laha timbuti ti tshamaka ti nwa, leswaku ti ta navetisa makhuna loko ti ta nwa; 
39 swifuwana a swi naverisiwa loko swi vona mikhavi, swi tswala swinyimpfana swa mavala, ni swa mavalavala ni leswa mindzhati.
40 Swinyimpfana leswo, Yakobo a swi pambulela etlhelo, kutani a hlanganisa swin'we leswi nga ni mavala ni leswa ntima hinkwaswo swa ntlhambi wa Labani; a tipambulerisa sweswo mitlhambi ya yena, a nga yi hlanganisi ni ntlhambi wa Labani.
41 Kutani kakuloko tinyimpfu ta matimba ti navela makhuna, Yakobo a veka mikhavi emikambaneni emahlweni ka tinyimpfu, leswaku ti khandziyana kusuhi ni mikhavi. 
42 Kambe loko ti ri tinyimpfu leti nga riki na matimba, a a nga veki mikhavi, swi va leswaku swinyimpfana leswo tsana swi ri swa Labani, ni leswa matimba swi ri swa Yakobo. 
43 Sweswo munhu yeloyi a fuwa ngopfungopfu, a va ni swifuwana leswo tala ngopfu, ni malandza ya vavasati ni ya vavanuna, ni tikamela, ni timbhongolo.
GENESA 31
01 Yakobo a twa marito ya vana va Labani loko va ku: “Yakobo u tekile swilo swa tatana hinkwaswo, kutani rifuwo ra tatana, u tiendlele ha rona ku fuwa loku, hinkwako.” 
2 Kambe Yakobo a vona leswaku mombo wa Labani wu nga ha ri ka yena kukota tolo ni tolweni. 
3 Kavaloko Yehovha a ku eka Yakobo: “Tlhelela etikweni ra vatata wa wena ni le xivandleni xa matswalo ya wena, ndzi ta va na wena.”
4 Yakobo a rhuma ku ya vitana Rahele na Leya emasin'wini, eka swifuwana swa yena, a va byela a ku: 
5 “Ndza swi vona leswaku mombo wa tata wa n'wina a wa ha kotisi swa tolo na tolweni, kambe Xikwembu xa tatana a xi ri na mina. 
6 Ma tivisisa na n'wina, leswaku ndzi tirhele tata wa n'wina hi matimba ya mina hinkwawo. 
7 Kambe tata wa n'wina u ndzi kanganyisile, u hundzurile hakelo ya mina ka khume; hambiswiritano, Xikwembu xi n'wi alele leswaku a ndzi endla swo biha. 
8 Enkarhini lowuyani, loko a te: ‘Leswa mavala swi ta va hakelo ya wena’, swifuwana hinkwaswo a swi tswala leswa mavala; kutani loko a ku: ‘Leswa mavalavala swi ta va hakelo ya wena’, swifuwana hinkwaswo a swi tswala leswa mavalavala. 
9 Xikwembu xi tekisile sweswo ntlhambi wa tata wa n'wina, xi ndzi nyike wona.
10 “Hikuva, kuteloko ndzi tlakuse mahlo enkarhini lowu swifuwana swi navelanaka, ndzi vona eku lorheni swiphongo leswi khandziyaka tinyimpfu swi ri ni mavalavala, ni mavala, ni mindzhati. 
11 Kutani ntsumi ya Xikwembu yi ku eka mina enorhweni: ‘Yakobo!’ Mina ndzi ku: ‘Hi mina loyi.’ 
12 Kutani yi ku: ‘Tlakusa mahlo u languta: swiphongo hinkwaswo leswi khandziyaka tinyimpfu swi ni mavalavala ni mavala ni mindzhati; hikuva ndzi vonile hinkwaswo leswi Labani a ku endlelaka swona. 
13 Hi mina Xikwembu xa Betele laha u nga tota xitsundzuxo, laha u nga ndzi hlambanyela kona, kutani sweswi, yima u suka etikweni leri, u tlhelela etikweni ra matswalo ya wena.’ ”
14 Rahele na Leya va hlamula va ku eka yena: “Xana ha ha ri ni ku averiwa ni ku dya ndzhaka endlwini ya tata wa hina xana? 
15 Xana a hi langutiwanga hi yena kukotisa loko ngi hi ri vamatiko, leswi a nga hi xavisa, kutani a dya, kunene a dya ntsengo wa hina? 
16 Hikuva rifuwo hinkwaro leri Xikwembu xi tekeleke tata wa hina, i ra hina ni vana va hina. Kutani sweswi, endla hinkwaswo leswi Xikwembu xi ku byeleke swona.”
17 Kavaloko Yakobo a pfuka, a khandziyisa etikameleni vana va yena ni vasati va yena. 
18 Kutani a famba ni swifuwo hinkwaswo swa yena, ni rifuwo hinkwaro leri ngi a ri na rona (yi nga mitlhambi leyi a yi kumeke, leyi a nga yi fuwa ePadani-Aramu), a suka ku ya eka Isaka, tata wa yena, etikweni ra Kanana. 
19 Enkarhini lowo, Labani a a yile eku tsemeleni ka tinyimpfu; kutani Rahele a yiva titerafi ta tata wa yena 
20 Yakobo a kanganyisa Labani wa Muaramu, a nga n'wi tivisanga ku baleka ka yena. 
21 A balekisa sweswo ni hinkwaswo leswi ngi swi ri swa yena, a famba, a pela nambu, a kongoma entshaveni ya Giliyadi.
22 Hi siku ra vunharhu va tivisa Labani va ku: “Yakobo u balekile.” 
23 Kavaloko a teka na yena vamakwavo, a tsutsumela Yakobo hi mimpfhuka ya masiku ya ntlhanu na mambirhi, a n'wi kuma entshaveni ya Giliyadi. 
24 Kutani Xikwembu xi ta eka Labani, wa Muaramu, enorhweni wa vusiku, xi ku eka yena: “U nga tshuki u vulavula na Yakobo leswinene, hambi leswo biha.” 
25 Kutani Labani a ya kuma Yakobo. Yakobo a a dzimile ntsonga wa yena entshaveni; na yena Labani, ni vamakwavo, va dzima ya vona entshaveni ya Giliyadi.
26 Kutani Labani a ku eka Yakobo: “U endle yini, leswi u nga baleka, u tsutsuma ni vana va mina swa nge i vakhomiwa hi matlhari? 
27 U balekele yini-ke u nga vuli nchumu, u ndzi sukela, u nga ndzi tivisanga nchumu? A ndzi ta ku fambisa hi ku tsaka, ni tinsimu, ni mirumba, ni timbila. 
28 Kambe a ku ndzi nyikanga nkarhi wa ku ntswontswa vana va mina va vavanuna ni va vavasati. Kunene sweswi, u endlile hi ku hunguka. 
29 Ndzi ni matimba evokweni ra mina ya ku mi endla swo biha; kambe Xikwembu xa tata wa n'wina xi vulavule na mina matolo, xi ku eka mina: ‘U nga tshuki u vulavula na Yakobo leswinene, hambi swi ri leswo biha.’ 
30 Kambe sweswi leswi u nga boha ndlela ya wena, hikuva u naverile ngopfu yindlu ya tata wa wena, xana u ndzi yivele yini swikwembu swa mina?”
31 Kutani Yakobo a hlamula, a ku eka Labani: “Hikuva a ndzi chava, ndzi ku: u nga ti ndzi tekela vana va wena. 
32 Kambe loko a ri loyi u nga ta kuma swikwembu swa wena eka yena, a nga ka a nga hanyi: Lavisisa swilo swa wena leswi nga na mina, vamakwerhu va ri kona, u teka.” Kasi Yakobo a nga tivanga leswaku Rahele u swi yivile.
33 Labani a nghena entsongeni wa Yakobo, ni le ntsongeni wa Leya, ni le ntsongeni wa malandza lamambirhi, kambe a nga kumangi nchumu. Kutani a huma entsongeni wa Leya, a nghena entsongeni wa Rahele. 
34 Kasi Rahele a a tekile titerafi (swifaniso), a ti tumbeta exihlalweni xa kamela, kutani a tshamisa ehenhla ka rona. Labani a handzakaxa entsongeni hinkwawo, a nga kumi nchumu. 
35 Kutani Rahele a ku eka tata wa yena: “Hosi yanga, yi nga tshuki yi kariha loko ndzi tsandzeka ku yima emahlweni ka wena, hikuva ndzi ni leswi vavasati va tshamaka va ri na swona.” Kutani a lava, kambe a nga kumanga titerafi 
36 Kavaloko Yakobo a kariha, a holovela Labani; kutani Yakobo a angula, a ku eka Labani: “Ndzi dyohe yini? Ndzi onhile yini, leswi u ndzi tsutsumerisaka sweswo hi matimba? 
37 Loko u handzakaxile mirhwalo hinkwayo ya mina, xana u kumile xilo xihi xa yindlu ya wena? Swi fumbe kokwala emahlweni ka vamakwenu ni vamakwerhu, va avanyisa exikarhi ka hina vambirhi. 
38 Hi malembe walawo ya makume mambirhi ndzi nga tshama na wena, tinyimpfu ta ku ni timbuti ta ku a ti holotanga, a ndzi dyanga swiphongo swa swifuwana swa wena. 
39 A ndzi ku nehelanga swifuwo leswi nga handzuriwa, ndzi titekele nandzu ndzi ri mina; u ndzi rihisile leswi nga yiviwa ninhlekanhi, ni loko swi ri leswi nga yiviwa nivusiku. 
40 Ninhlekanhi, a ndzi tshwa hi mumu, nivusiku ndzi nga kumi vurhongo hi xirhami. 
41 Hi malembe ya makume mambirhi, ndzi ku tirhele endlwini ya wena; hi malembe ya khume na mune ndzi tirhele vana va wena lavambirhi, ni malembe ya ntlhanu na rin'we ndzi tirhele swifuwana swa wena, kasi eka khume u hundzurile hakelo ya mina. 
42 Xikwembu xa tatana, Xikwembu xa Abrahama, lexi Isaka a xi chavaka, loko ngi xi nga ndzi lwelanga, i ngi u ndzi tlherisele hakunene ndzi nga ri na nchumu. Kambe Xikwembu xi vonile ku soriwa ka mina, ni ku xaniseka ka mavoko ya mina, kutani matolo xi avanyisile.”
43 Kambe Labani a hlamula, a ku eka Yakobo: “Vana volavo va vavasati i vana va mina, ni vana volavo va vavanuna i vana va mina, ni swifuwo leswo i swifuwo swa mina, ni leswi u swi vonaka hinkwaswo, i swa mina! Ndzi nga endla yini namuntlha eka vana va mina, hambi eka vana lava va nga va veleka? 
44 Sweswi-ke, tana hi endla xinakulobye, wena na mina, yi va mbhoni exikarhi ka mina na wena.”
45 Kavaloko Yakobo a teka ribye a ri yimisa, xi va xitsundzuxo. 
46 Kutani Yakobo a ku eka vamakwavo: “Hlengeletani maribye, mi endla nhulu, va dyela kona ehenhla ka nhulu.” 
47 Kutani Labani a yi thya vito ra Yegara-Sahaduta (nhulu ya vumbhoni) Yakobo, yena a yi thya vito ra Galede (nhulu ya vumbhoni)
48 Labani a engeta a ku: “Xitsundzuxo lexi, i mbhoni exikarhi ka mina na wena hi siku ra namuntlha”; hi laho-ke va nga thya vito ra xona Galede, na Mispa 
49 hikuva a a ku: “Yehovha a a hi kambele wena na mina loko hi ta fularhelana. 
50 Kutakuloko u xanisa vana va mina, kumbe loko u teka vasati van'wana ehandle ka vana va mina, a hi munhu la nga ta va na hina, kambe waswivo, hi xona Xikwembu lexi nga ta va mbhoni exikarhi ka mina na wena.” 
51 Labani a engeta a ku eka Yakobo: “Nhulu hi leyi, ni xitsundzuxo hi lexi, ndzi nga xi yimisa exikarhi ka mina na wena. 
52 Nhulu leyi i mbhoni, ni xitsundzuxo lexi i mbhoni ya leswaku ndzi nga ka ndzi nga hundzi nhulu leyi, ndzi ya eka wena, ni leswaku wena u nga ka u nga hundzi nhulu leyi, ni xitsundzuxo lexi, u ta eka mina ku ta ndzi endla swo biha. 
53 Xikwembu xa Abrahama, ni Xikwembu xa Nahoro, Xikwembu xa tata wa vona, a xi avanyise exikarhi ka hina.” Kutani Yakobo a hlambanya ha Loyi a nga chaviwa hi Isaka. 
54 Yakobo a tlhava xitlhavelo entshaveni, kutani a rhamba vamakwavo va ta dya vuswa, sweswo va dya, va xwa vusiku lebyi entshaveni. 
55 Kutani Labani a pfuka nimixo, a ntswontswa vana va yena va vavanuna ni va vavasati, a va katekisa; a suka, a tlhelela ekaya ka yena.
GENESA 32
01 Yakobo a famba hi ndlela ya yena: kutani tintsumi ta Xikwembu ti hlangana na yena. 
2 Kuteloko Yakobo a ti vona, a ku: “I nxaxa wa Xikwembu!” Kutani a thya xivandla lexi, vito ra Mahanayimi (
3 Kavaloko Yakobo a rhangisa tintsumi emahlweni, ti ya eka Esawu, makwavo, etikweni ra Seyira, ebanyini ra Edomu, 
4 a va lerisa mhaka leyi, a ku: “Mi ta byerisisa swinene hosi ya mina Esawu, mi ku: ‘Yakobo, nandza wa wena, a ku: Ndzi tshamile nkarhi eka Labani, ndzi tshame eka yena ku fikela sweswi; 
5 ndzi ni tihomu ni timbhongolo, ni swifuwana, ni malandza ya vavanuna ni ya vavasati, ndzi tivisa sweswo hosi ya mina, ndzi ta tiva ku kuma tintswalo emahlweni ka wena.’ ”
6 Kutani tintsumi ti vuya eka Yakobo ti ku: “Hi yile eka makwenu, eka Esawu, kambe na yena wa ta ku ta hlangana na wena, u ni vanhu va mune wa madzana.” 
7 Kutani Yakobo a chava ngopfungopfu, a hlomuriwa mbilu; kutani a pambula vanhu lava ngi a ri na vona, ni swifuwana, ni swifuwo, ni tikamela, a endla mitlhambi mimbirhi; 
8 a ku: “Kungakuloko Esawu a ta tlhava ntlhambi wun'wana, wun'wana ntlhambi lowu nga ta siyiwa, wu ta kuma ku pona.”
9 Kutani Yakobo a ku: “Oho! Xikwembu xa tatana Abrahama, ni Xikwembu xa tatana Isaka, wena Yehovha, loyi u nga te eka mina: ‘Tlhelela eka rikwenu ni le tikweni ra vatata wa wena, ndzi ta ku endla swinene,’ 
10 a ndzi ringani tintswalo ta wena hinkwato, ni ku tshembeka hinkwako loku u ku humeseleke nandza wa wena; kasi ndzi pele Yordani loyi, ndzi ri ni nhonga ya mina ntsena, kasi sweswi, ndzi hundzuke mixaxa mimbirhi. 
11 Ndza ku khongela, ndzi ponise evokweni ra hosi ya mina, evokweni ra Esawu, hikuva ndza n'wi chava, a nga ta ta a ta ndzi ba, a dlaya vana ni mana wa vona. 
12 Hikuva wena u te: ‘Hakunene ndzi ta ku katekisa, ndzi endla leswaku vatukulu va wena va kotisa sava ra lwandle, leri nga hlayekiki hi ku tala ka rona.’ ”
13 Yakobo a xwa kona vusiku byebyo; kutani a hlawula exikarhi ka leswi ngi a ri na swona emavokweni, a ta rhumela Esawu nhlengo, 
14 ti ri timbuti ta madzana mambirhi, ni makume mambirhi ya swiphongo, ni madzana mambirhi ya tinyimpfu, ni makume mambirhi ya makhuna, 
15 ni makume manharhu ya tikamela leti an'wisaka ni swikamelana swa tona, ni tihomu ta matswele ta mune wa makume, ni tinkunzi ta khume; ni timbhongolo ta matswele ta makume mambirhi, ni leta xinuna ta khume. 
16 A swi veka emavokweni ya malandza ya yena, ntlhambi wun'wana ni wun'wana ha tlhelo, a ku eka malandza ya yena: “Ndzi rhangeleni emahlweni, mi siya mpfhuka exikarhi ka ntlhambi wun'wana ni wun'wana.” 
17 Kutani a lerisa lowo rhanga, a ku: “Kutakuloko hosi ya mina Esawu a hlangana na wena, a ku vutisa, a ku: ‘U wa mani? U ya kwihi? Leswi nga emahlweni ka wena, i swa mani?’ 
18 mi ta ku: ‘I swa nandza wa wena Yakobo; i nhlengo lowu a wu rhumelaka hosi yanga Esawu; kambe na yena hi loyi, a taka endzhaku ka hina.’ ” 
19 A lerisisa sweswo lowa vumbirhi, ni lowa vunharhu, ni hinkwavo lava landzelaka mitlhambi, a ku eka vona: “Mi ta vulavula sweswo loko mi hlangana na Esawu, 
20 mi ku eka yena: ‘Waswivo, nandza wa wena, Yakobo, wa ta na yena endzhaku ka hina.’ ” Hikuva a ku: “Ndzi ta rhulisa mbilu ya yena hi nhlengo lowu ndzi rhangelaka emahlweni, ndzhaku ndzi ta tiva ku vonana na yena; 
21 kumbe xana a nga ndzi amukela.” Kavaloko nhlengo wu rhangela emahlweni ka yena, kambe yena a xwa enxaxeni hi vusiku byebyo.
22 Kutani a pfuka vusiku byebyo, a teka vasati va yena lavambirhi, ni malandza ya yena lamambirhi, ni vana va yena va khume na un'we, a pela hlaluko ra Yaboko. 
23 Kutani a va teka, a va perisa nambu, a perisa ni leswi ngi a ri na swona.
24 Yakobo a sala a le swakwe; kutani munhu a lwa na yena, a kamana na yena byi ko byi xa. 
25 Kuteloko a vonile leswaku a a tsandzeka ku n'wi hlula, a ba nyonga ya Yakobo, nyonga ya Yakobo yi suleka loko va ri karhi va kamana. 
26 Kutani yeloyi a ku: “Ndzi tshike ndzi famba, hikuva byi lava ku xa.” Kambe Yakobo a ku: “Ndzi nga ka ndzi nga ku tshiki u famba, u nga si ndzi katekisa.”
27 Loyi a ku eka yena: “Vito ra wena u mani?” Yena a ku: “Yakobo.”
28 Loyi a ku: “Vito ra ku a ri nga ha vuriwi Yakobo, kambe u ta va Israele (la hluleke Xikwembu) hikuva u kamane na Xikwembu, u lwile ni vanhu, kutani u va hlurile.”
29 Yakobo a n'wi vutisa, a ku: “Ndzi byele vito ra wena”; kambe loyi a ku: “U ndzi vutisela yini vito ra mina?” Kutani a n'wi katekisa kona.
30 Yakobo a thya xivandla xexo vito ra Penuwele (mombo wa Xikwembu) hikuva a a ku: “Ndzi vone Xikwembu emombyeni, kambe vutomi bya mina byi hlayisekile.” 
31 Kutani dyambu ri n'wi tsuvukela loko a ri karhi a khaluta Penuwele; kambe a khwita hi nyonga. 
32 Hikwalaho, ninamuntlha, vana va Israele a va dyi nsiha wa nyonga lowu nga enyenyeni, hikuva Yakobo a khumbiwile ensiheni wa nyonga.
GENESA 33
01 Yakobo a tlakusa mahlo, a languta, a vona Esawu a ri karhi a ta, a ri ni vanhu va mune wa madzana; kutani a pambula vana exikarhi ka Leya na Rahele ni malandza lamambirhi. 
2 Kutani a rhangisa malandza ni vana va vona va ya emahlweni, va landzela hi Leya ni vana vakwe; endzhaku a ku ta Rahele na Yosefa. 
3 Kambe yena a va hundzela emahlweni, a ya khinsamela ehansi, kantlhanu na kambirhi, a ko a fika ekusuhi ni hosi ya yena. 
4 Kutani Esawu a tsutsuma a hlangana na yena; a n'wi singarhela, a wela enhan'wini ya yena, a n'wi ntswontswa, kutani va rila. 
5 Kutani a tlakusa mahlo, a vona vavasati ni vana, a ku: “I va mani volavo u nga na vona la?” Yakobo a ku: “I vana lava Xikwembu xi pfuneke nandza wa wena ha vona.” 
6 Kutani malandza ma tshinelela kusuhi, ma ri ni vana va yena, va khinsama. 
7 Na yena Leya ni vana vakwe va tshinelela, va khinsama; endzhaku ka vona, ku ta Yosefa na Rahele va khinsama.
8 Esawu a ku: “U endla yini hi ntlhambi hinkwawo lowu ndzi nga hlangana na wona xana?” Yakobo a ku: “Hi leswaku ndzi tiva ku kuma tintswalo emahlweni ka hosi yanga.”
9 Kambe Esawu a ku: “Ndzi ni leswo tala, makwerhu, swa wena a swi ve swa wena.”
10 Kambe Yakobo a ku: “Ndza ku khongela, loko kumbe ndzi kume tintswalo emahlweni ka wena, amukela evokweni ra mina nhlengo wa mina, hikuva hikwalaho ka swona ndzi langutile mombo wa wena, hilaha i ngi munhu a languta mombo wa Xikwembu, kutani u ndzi amukerile hi tintswalo. 
11 Wa nga amukela nhlengo wa mina lowu byisiweke eka wena, hikuva Xikwembu xi ndzi tatele tintswalo; a ndzi pfumari nchumu.” A n'wi sindzisa a kondza a amukela.
12 Kutani Esawu a ku: “A hi sukeni hi muka, ndzi ta famba na wena.”
13 Kambe Yakobo a ku: “Hosi yanga, wa swi tiva leswaku swihlangi swi tsanile, ni leswaku ndzi talelwe hi tinyimpfu ni tihomu leti an'wisaka; kutakuloko swi angwetlisiwa hi siku rin'we, swifuwana hinkwaswo swi nga fa. 
14 Hosi yanga, rhanga emahlweni ka nandza wa wena, mina ndzi ta sundzasundza khwatsinyana, hi ku pima mikondzo ya swifuwo leswi ndzi rhangelaka emahlweni, ni mikondzo ya swihlangi, ndzi kondza ndzi fika eSeyira, eka hosi yanga.”
15 Esawu a ku: “Loko swi ri tano, ndzi ta ku siyela vanhu van'wana eka valavo ndzi nga na vona.” Kambe a ku: “Hikwalaho ka yini xana? I ngi ndzi kume tintswalo emahlweni ka hosi yanga.” 
16 Kutani hi siku lero, Esawu a tlhela a famba hi ndlela ya yena ku ya eSeyira.
17 Kutani Yakobo a ya eSukoti, a tiakela kona yindlu, a endlela ni swifuwo swa yena matshanganyana ya marhavi, hikwalaho-ke a nga thya vito ra xivandla xexo eSukoti (
18 Kutani Yakobo, nkarhi lowo a vuyaka Padani-Aramu, a fika hi ku tsaka emutini wa Xikeme, wu nga etikweni ra Kanana, a dzima mitsonga yakwe yi vandzamane ni muti. 
19 Kutani a xava xivandla lexi a dzimeke ntsonga wakwe eka xona, a humesa dzana ra makesita emavokweni ya vana va Hamoro, tata wa Xikeme. 
20 Kutani a aka gandzelo kona, a ri thya vito ra Eli-Elohe-Israele 
GENESA 34
01 Dina, n'wana Leya lowa nhwanyana yeloyi a nga velekela Yakobo, a huma ku ya vona vanhwanyana va tiko. 
2 Kutani Xikeme, n'wana Hamoro, wa Muhivhi, hosi ya tiko, a n'wi vona, a n'wi khoma, a etlela na yena, a n'wi onha. 
3 Kutani mbilu ya yena yi namarhela na Dina, n'wana Yakobo, a rhandza lowa nhwanyana, a lava ku n'wi yenga hi marito yakwe. 
4 Kutani Xikeme a vulavula na Hamoro, tata wakwe, a ku: “Ndzi tekele n'wana loyi, a ve nsati wa mina.”
5 Kutani Yakobo a twa leswaku va onhile Dina, n'wana wa yena; kambe vana va yena va vavanuna a va ri enhoveni ni mitlhambi; Yakobo a timiyelela va ko va vuya. 
6 Hamoro, tata wa Xikeme, a huma ku ya eka Yakobo, a ya vulavula na yena. 
7 Kutani vana va Yakobo, loko va twa mhaka leyi, va vuya enhoveni, va vaviseka ngopfungopfu, va kariha swinene, hikuva Xikeme a a sandzile Israele siku a etleleke ni n'wana Yakobo, yi nga mhaka leyi nga fanelangiki. 
8 Kutani Hamoro a vulavula na vona, a ku: “Mbilu ya Xikeme, n'wananga, yi namarhele ni n'wana wa n'wina; ndza mi khongela, n'wi nyikeni yena a va nsati wa yena, 
9 endlani xinakulobye na hina, hi ta mi nyika vanhwana va hina, n'wina mi teka vanhwana va hina. 
10 Kutani mi ta tshama na hina, tiko ri va ra n'wina, mi aka kona, mi bindzula, mi va ni rifuwo.”
11 Xikeme a byela tata wa Dina ni vamakwavo vakwe, a ku: “I ngi ndzi kume tintswalo emahlweni ka n'wina, a ndzi ta mi nyika leswi mi nga ta ndzi byela. 
12 Vitanani eka mina ndzovolo lowukulu ni tinyiko leto tala, ndzi ta mi nyika swona hilaha mi nga ta ndzi byela hakona, kambe ndzi nyikeni lowa nhwanyana a va nsati wa hina.”
13 Kambe vana va Yakobo va hlamula hi vutlhari eka Xikeme ni ka Hamoro, tata wakwe va endlisa sweswo hikuva a onhile Dina, makwavo wa vona. 
14 Va ku eka vona: “Hi nga tsandzeka ku endlisa sweswo, ni ku nyika makwerhu eka nuna la nga yimbisiwangiki, hikuva xi nga va xisandzu eka hina. 
15 Hi ta pfumelelana hi mhaka yoleyi ntsena, ya leswaku mi kotisa hina: wanuna un'wana ni un'wana wa ka n'wina a yimbisiwa. 
16 Kavaloko hi ta mi nyika vanhwana va hina, hi teka vanhwana va n'wina, hi aka na n'wina, hi endla tiko rin'we. 
17 Kambe kungakuloko mi nga pfumeri ku yimba, hi ta teka n'wana wa hina hi famba na yena.”
18 Kutani marito ya vona ma nandziha emahlweni ka Hamoro, ni le mahlweni ka Xikeme, n'wana Hamoro. 
19 Kutani lowa jaha a nga hlwelanga ku endlisa sweswo, hikuva a a tsakela swinene n'wana wa Yakobo; kambe yena a a ri wanuna lonkulu endlwini hinkwayo ya tata wa yena.
20 Hamoro a ya na Xikeme, n'wanakwe, ehubyeni ya nyangwa ya muti wa vona; kutani va vulavula ni vanhu va muti, va ku: 
21 “Vanhu valavo i vanhu lavo rhula exikarhi ka hina, va ta aka etikweni, va bindzula; kasi maswivo, tiko leri nga emahlweni ka vona ri anamile. Hi ta teka vanhwana va vona, hi va lovotela vanhwana va hina. 
22 Ntsena vanhu valavo va nga pfumela ku aka na hina, hi endla tiko rin'we, loko wanuna un'wana ni un'wana wa ka hina a yimba, kukotisa leswi na vona va yimbeke. 
23 Xana mitlhambi ya vona ni rifuwo ra vona ni tihomu ta vona hinkwato swi nga ka swi nga vi swa hina xana? A hi pfumeleleni ntsena leswi va swi vulaka, kutani va ta tshama na hina.” 
24 Hinkwavo lava tshamaka va huma hi nyangwa ya muti, va pfumelela Hamoro na Xikeme, n'wana wa yena; kutani vavanuna hinkwavo va yimbisiwa, va ri hinkwavo lava humaka hi nyangwa ya muti.
25 Kutani, hi siku ra vunharhu, kakuloko va ri karhi va ri ku vavisekeni, vana vambirhi va Yakobo, Simiyoni na Levhi, vamakwavo va Dina, va teka un'wana ni un'wana tlhari ra yena, va wela emutini va nga chavi nchumu, va dlaya vavanuna hinkwavo. 
26 Va dlaya na Hamoro na Xikeme, n'wana wa yena, hi vukari bya tlhari, va teka Dina endlwini ya Xikeme, va huma na yena. 
27 Kutani vana va Yakobo va tlula lava dlayiweke, va handza muti, hikuva a va onhile makwavo. 
28 Va byisa swifuwana swa vona, ni swifuwo ni timbhongolo ta vona, hambi swi ri leswi nga emutini, hambi swi ri leswi nga enhoveni; 
29 va teka ni ku gotsa xuma xa vona hinkwaxo, ni vana va vona hinkwavo, ni vasati va vona ni hinkwaswo leswi nga etindlwini.
30 Kutani Yakobo a ku eka Simiyoni ni le ka Levhi: “Mi ndzi dyisa mbitsi, mi ndzi endle rivengo eka vaaki va tiko leri, ni ka Vakanana, ni ka Vaperesi; kasi mina ndzi ni vanhu va nga ri vangani, kutani sweswi, va ta ndzi rhambela, va ndzi wela, ndzi lova ni yindlu ya mina.”
31 Kutani va ku: “Xana va nga endla hi makwerhu leswo ngi i nsati wa mbhisa xana?”
GENESA 35
01 Xikwembu xi ku eka Yakobo: “Rhurha, u tlhandlukela eBetele, u ya aka kona, u akela kona gandzelo eka Xikwembu lexi nga tikombisa eka wena, nkarhi lowu u nga balekela mombo wa Esawu, makwenu.”
2 Yakobo a ku eka va yindlu ya yena ni le ka hinkwavo lava ngi va ri na yena: “Susani swikwembu swin'wana leswi nga exikarhi ka n'wina, mi tihlantswa, mi funengela tinguvu tin'wana; 
3 kutani hi ta suka hi tlhandlukela eBetele, ndzi akela kona gandzelo eka Xikwembu lexi nga ndzi hlamula siku ra khombo ra mina, xi nga va na mina endleleni leyi ingi ndzi fambile eka yona.” 
4 Kavaloko va nyika Yakobo swikwembu hinkwaswo swin'wana leswi ngi swi ri emandleni ya vona, ni swingwavila swa le tindleveni ta vona, Yakobo a swi yimbela ehansi ka nkuhlu wa le kusuhi na Xikeme.
5 Kavaloko va suka; kutani ku chava Xikwembu ku ve ehenhla ka miti leyi vandzamaneke na vona, hikwalaho a va landzelangi vana va Yakobo. 
6 Yakobo, ni vanhu hinkwavo lava ngi a ri na vona, va fika eLuzi, a nga Betele, etikweni ra Kanana. 
7 Kutani a akela kona gandzelo, a thya xivandla lexi vito ra Eli-Betele (Xikwembu xa Betele) hikuva hi kona Xikwembu xi nga tihlavutela eka yena enkarhini a balekaka emahlweni ka hosi ya yena. 
8 Kutani Debora, muan'wisi wa Rhaveka, a fa, a lahliwa ehansi ka Betele, ehansi ka nkuhlu; hikwalaho va wu thya vito ra Nkuhlu-wa-mikosi.
9 Xikwembu xi engeta xi tikombisa eka Yakobo loko a ri karhi a vuya hi le Padani-Aramu, xi n'wi katekisa. 
10 Xikwembu xi ku eka yena: “Vito ra wena u Yakobo; vito ra wena a wu nga ha vuriwi Yakobo, kambe vito ra wena u ta va Israele”; sweswo xi n'wi thya vito ra Israele. 
11 Kutani Xikwembu xi ku eka yena: “Hi mina Xikwembu xa matimba hinkwawo: tswalani, ma andza, tiko ni vunyingi bya matiko swi ta huma eka wena, ni tihosi ti ta huma enkaveni wa wena. 
12 Kutani tiko leri ndzi nga ri nyika Abrahama na Isaka, ndzi ta ku nyika rona, ndzi ri nyika ni vatukulu va wena, endzhaku ka wena.” 
13 Kutani Xikwembu xi tlhandluka, xi suka eka yena exivandleni xexo xi nga vulavula na yena eka xona. 
14 Yakobo a aka xitsundzuxo exivandleni xexo Xikwembu xi nga vulavula na yena eka xona, xi ri xitsundzuxo xa maribye, kutani a gandzela ehenhla ka xona, a chela ni mafurha ehenhla ka xona. 
15 Kutani Yakobo a thya xivandla xexo Xikwembu xi nga vulavula na yena eka xona, vito ra Betele (
16 Kavaloko va suka eBetele, ka hari mpfhukanyana ku ya fika eEfrata, Rahele a lava ku veleka, kambe ku veleka ku nonon'hwa; 
17 kakuloko ku veleka ku n'wi karhata, sungakati ri ku eka yena: “U nga chavi, hikuva u tlhela u tela hi n'wana wa wanuna.” 
18 Kakuloko a lave ku nyiketa moya, u nge o fa, a n'wi thya vito ra Benoni (n'wana wa ku vaviseka ka mina); kambe tata wakwe a n'wi thya vito ra Benjamini  (n'wana wa voko ra xinene).
19 Kavaloko Rahele a fa, a lahliwa endleleni ya Efrata, yi nga yona Betlehema. 
20 Kutani Yakobo a aka xitsundzuxo ehenhla ka sirha ra yena; hi xona xitsundzuxo xa sirha ra Rahele, ninamuntlha xa ha ri kona. 
21 Israele a suka, a dzima mitsonga ya yena emahlweni ka Edere.
22 Kakuloko Israele a akile etikweni lero, Rhuveni a ya etlela na Biliha, nhlantswa ya mana wa yena; Israele a twa mhaka leyi.
23 Vana va Yakobo a va ri khume na vambirhi: vana va Leya: Rhuveni, n'wana wa Yakobo wa mativula, na Simiyoni, na Levhi, na Yuda, na Isakara, na Zebuloni. 
24 Vana va Rahele: Yosefa na Benjamini. 
25 Vana va Biliha, nhlantswa ya Rahele: Dani na Neftali. 
26 Vana va Zilipa, nhlantswa ya Leya: Gadi na Asere. Hi vona lavo vana va Yakobo, lava nga velekeriwa ePadani-Aramu. 
27 Kutani Yakobo a fika eka Isaka, tata wakwe, eMamre, emutini wa Kiriyata-Araba, ku nge Hebroni, laha Abrahama na Isaka va akeke kona.
28 Masiku ya Isaka a ma ri malembe ya 180. 
29 Kutani Isaka a nyiketa moya, a fa, a rhurheliwa eka varikwavo, a dyuhele, a andzele hi masiku. Kutani Esawu na Yakobo, vana va yena, va n'wi lahla.
GENESA 36
01 Rixaka ra Esawu, a nga Edomu, hi leri: 
2 Esawu a a tekile vasati va yena eka vana va Vakanana: a a ri Ada, n'wana Elone wa Muhiti, na Oholibama, n'wana Ana, n'wana Sibeyoni wa Muhivhi, 
3 na Basemati, n'wana Iximaele, makwavo wa Nebayoto. 
4 Kutani Ada a velekela Esawu, Elifasi; Basemati a veleka Rhuwele; 
5 Oholibama a veleka Yewuxi, na Yalamu na Kora. Valavo i vana va Esawu a va velekeke etikweni ra Kanana.
6 Kutani Esawu a teka vasati va yena ni vana va yena va xinuna ni va xisati, ni vanhu hinkwavo va yindlu ya yena, ni mitlhambi ya yena, ni swifuwo swa yena hinkwaswo, ni xuma xa yena hinkwaxo lexi a nga xi kuma etikweni ra Kanana, a ya aka kun'wana, ekule na Yakobo ndzisana ya yena; 
7 hikuva swifuwo swa vona a swi tele hi ku hundzisisa ni ku aka swin'we, kutani tiko leri va nga luvela eka rona ri tsandzeka ku va eneta hikwalaho ka mitlhambi ya vona. 
8 Kavaloko Esawu a ya aka entshaveni ya Seyira; Esawu hi yena Edomu.
9 Rixaka ra Esawu, tata wa Vaedomu, entshaveni ya Seyira, hi ro leri: 
10 Mavito ya vana va Esawu hi lawa: Elifasi, n'wana Ada, nsati wa Esawu; Rhuwele, n'wana Basemati, nkata Esawu. 
11 Vana va Elifasi: Temani, na Omara, na Sefo, na Gatamu, na Kenazi. 
12 Timina a a ri nhlantswa ya nkata Elifasi, n'wana Esawu; kutani a velekela Elifasi, Amaleke. Hi vona vana va Ada, nkata Esawu.
13 Vana va Rhuwele hi lava: Nahata, na Zera, na Xama, na Miza. Volavo a va ri vana va Basemati, nkata Esawu.
14 Vana va Oholibama, n'wana Ana, n'wana Sibeyoni, nkata Esawu, hi lava: a velekela Esawu Yewuxi, na Yalamu, na Kora.
15 Tihosana ta tinyimba ta vana va Esawu hi leti: eka vana va Elifasi, n'wana Esawu wa mativula, hosana i Temani, ni hosana Omara, ni hosana Sefo, ni hosana Kenazi, 
16 ni hosana Kora, ni hosana Gatamu, ni hosana Amaleke. Hi tona tihosana ta Elifasi etikweni ra Edomu. Hi volavo vana va Ada.
17 Vana va Rhuwele, n'wana Esawu, hi lava: hosana Nahata, ni hosana Zera, ni hosana Xama, ni hosana Miza. Valavo i tihosana ta Rhuwele, etikweni ra Edomu. Hi volavo vana va Basemati, nkata Esawu.
18 Vana va Oholibama, nkata Esawu, hi lava: hosana Yewuxi, ni hosana Yalamu, ni hosana Kora. Valavo i tihosana leti velekeke hi Oholibama, n'wana Ana, nkata Esawu. 
19 Hi vona valavo vana va Esawu, a nga yena Edomu, ni tihosana ta vona, hi teto.
20 Vana va Seyira, wa Muhori, valavo va nga vaaki va tiko, hi lava: Lotani, na Xobala, na Sibeyoni, na Ana, na Dixoni, na Ezere, na Dixani. 
21 Hi tona tihosana ta Vahori, vana va Seyira, etikweni ra Edomu.
22 Vana va Lotani, Hori na Hemami; makwavo wa xisati wa Lotani a a ri Timina.
23 Vana va Xobala, hi lava: Alivhani, na Manahate, na Ebali, na Xefo, na Onamu.
24 Vana va Sibeyoni hi lava: Aya na Ana. Hi yena Ana la nga kuma swihlovo leswo kufumela emananga, loko a ri karhi a risa timbhongolo ta Sibeyoni, tata wa yena. 
25 Vana va Ana, hi lava: Dixoni na Oholibama, n'wana wa wansati wa Ana. 
26 Vana va Dixoni, hi lava: Hemi-Dani, na Exibani, na Yitirana, na Kerani.
27 Vana va Ezere, hi lava: Bilihani, na Savhana, na Akani.
28 Vana va Dixani hi lava: Usi na Arani.
29 Tihosana ta Vahori hi leti: hosana Lotani, ni hosana Xobala, ni hosana Sibeyoni, ni hosana Ana, 
30 ni hosana Dixoni, ni hosana Ezere, ni hosana Dixani. Hi to teto tihosana ta Vahori, hi vuhosi bya tona etikweni ra Seyira.
31 Hi leti, tihosi leti nga fuma etikweni ra Edomu, loko ku nga si fuma hosi eka vana va Israele. 
32 Etikweni ra Edomu ku fuma Bela, n'wana Beyori; vito ra muti wakwe a wu ri Dinihaba. 
33 Bela a fa, kutani ndzhaku ka yena ku fuma Yobabu, n'wana Zera, wa Bosira. 
34 Yobabu a fa, kutani ndzhaku ka yena ku fuma Huxama, wa tiko ra Vatemani. 
35 Huxama a fa; kutani ndzhaku ka yena ku fuma Hadadi, n'wana Bedadi, loyi a tshamaka a hlula Vamidiyani etikweni ra Mowabu, vito ra muti wa yena a wu ri Avhiti. 
36 Hadadi a fa, kutani ndzhaku ka yena ku fuma Samila, wa Masireka. 
37 Samila a fa; kutani ndzhaku ka yena ku fuma Xawulu wa Rehoboto, wa le kusuhi ni nambu. 
38 Xawulu a fa; kutani ndzhaku ka yena ku fuma Baali-Hanani, n'wana Akibora. 
39 Baali-Hanani, n'wana Akibora, a fa; kutani ndzhaku ka yena ku fuma Hadari; vito ra muti wa yena a wu ri Pawu, ni vito ra nsati wa yena a a ri Mehetabele, n'wana Matirede, n'wana wa xisati wa Mezahaba.
40 Mavito ya tihosana leti nga huma eka Esawu, hi tinyimba ta vona, ni matiko ya vona, hi mavito ya vona, hi lawa: hosi Timina, hosi Alivha, hosi Yetete, 
41 hosi Oholibama, hosi Ela, hosi Pinoni, hosi Kenazi, hosi Temani, hosi Mibisara, 
42 hosi Magadiele, hosi Iramu. 
43 Hi tona tihosi ta Edomu hi maako ya tona etikweni leri ngi ti ri fuwile. Hi yena Esawu tata wa Vaedomu.
GENESA 37
01 Yakobo a a akile etikweni ra Kanana, leri tata wa yena ingi a luvele eka rona. 
2 Tinxaka ta Yakobo hi leti: Yosefa a a ri ni malembe ya 17, a ri karhi a risa swifuwana swin'we ni vamakwavo, kutani ndzisanyana leyo yi tolovelana ni vana va Biliha ni vana va Zilipa, vasati va tata wa yena; kambe Yosefa a hlevela tata wa vona ntwalo lowo biha wa vona.
3 Kutani Israele a a rhandza Yosefa ku tlurisa vana va yena hinkwavo, hikuva a a ri n'wana wa ku dyuhala ka yena; a n'wi endlela nkhancu wa mavalavala. 
4 Kuteloko vamakwavo va vona leswaku tata wa vona u n'wi rhandza ku tlurisa vamakwavo hinkwavo, va n'wi venga, va nga vulavuri na yena hi ku tsaka.
5 Kutani Yosefa a lorha norho, a byela vamakwavo, kutani va engeta ku n'wi venga ngopfungopfu. 
6 A ku eka vona: “Ma nga yingisela norho lowu ndzi wu lorheke. 
7 Ndzi lorhile hi tsimba tinyandza emasin'wini; kutani ndzi vona nyandza ya mina yi pfuka, yi yima, kutani ndzi vona tinyandza ta n'wina ti rhendzele nyandza ya mina exikarhi, ti khinsamela yona.”
8 Vamakwavo va ku eka yena: “Xana u ri u ta fuma ehenhla ka hina xana, kumbe u ta tshama u hi risa xana?” Kutani va engeta ku n'wi venga ngopfungopfu hikwalaho ka milorho ya yena ni ku vulavula ka yena.
9 Kambe a lorha norho wun'wana, a byela vamakwavo, a ku: “Swi voneni, ndzi engete ndzi lorha, ndzi vona dyambu ni n'weti ni tinyeleti ta khume na yin'we ti khinsamela emahlweni ka mina.”
10 Kutani a byela tata wa yena ni vamakwavo; tata wa yena a n'wi laya, a ku eka yena: “Hi wihi norho lowo u wu lorheke xana? Kunene mina ni mana wa wena ni vamakwenu hi ta ta hi khinsama emahlweni ka wena xana?” 
11 Kutani vamakwavo va n'wi xondzolota; kambe tata wakwe a anakanya timhaka teto, a ti hlayisa.
12 Kutani vamakwavo va Yosefa va ya risa swifuwana swa tata wa vona eXikeme. 
13 Kavaloko Israele a ku eka Yosefa: “A ndzi ku vamakwenu va ye ku riseni eXikeme? Tana-ke, ndzi ku rhuma eka vona.”
14 Yena a ku: “Hi mina loyi.” Kutani a ku eka yena: “Wa nga famba, u ya va languta, xana va ha tsakile swinene ni mitlhambi ya vona, u ta ndzi byela mahungu.” A n'wi rhumisa sweswo, kutani Yosefa a suka enkoveni wa Hebroni, a ya fika eXikeme. 
15 Kutani munhu a n'wi kuma a ri karhi a tsendzeleka etikweni; munhu yeloyi a n'wi vutisa, a ku: “U lava yini?”
16 Yosefa a ku: “Ndzi lava vamakwerhu; wa nga ndzi byela laha va riselaka kona.”
17 Munhu yeloyi a ku eka yena: “Va sukile la, hikuva ndzi va twile va ku: ‘A hi yeni eDotani.’ ” Yosefa a landza vamakwavo, a ya va kuma eDotani.
18 Kuteloko va n'wi vona a ha ri ekule a nga si va ekusuhi, va n'wi kanelela ku n'wi dlaya. 
19 Va byelana, va ku: “Vonani, N'wa milorho hi loyi, wa ta, 
20 tanani sweswi, hi n'wi dlaya, hi n'wi hoxa ekheleni ra xihlovo, hi ta ku: ‘U dlele hi xivandzana’; hi ta vona lomu milorho ya yena yi nga ta helela kona.”
21 Kambe Rhuveni a swi twa, kutani a ta n'wi kutsula emavokweni ya vona, a ku: “Hi nga tshuki hi khumba vutomi bya yena.” 
22 Rhuveni a engeta a ku eka vona: “Mi nga halateni ngati, kambe n'wi hoxeni ekheleni leri nga emananga, mi nga tshuki mi veka mavoko ehenhla ka yena.” A endlisa sweswo leswaku a ta n'wi susa emavokweni ya vona, a n'wi mukisa eka tata wa yena. 
23 Kuteloko Yosefa a fikile eka vamakwavo, va n'wi hluvurisa nguvu ya yena, nkhancu lowu wa mavalavala a nga funengela wona. 
24 Kutani va n'wi teka, va n'wi hoxa ekheleni; kambe khele rero a ri nga ri na nchumu, a ri nga ri na mati.
25 Kutani va tshamisa, va dya swakudya. Kuteloko va tlakusa mahlo ya vona, va languta, va vona pfhumba ra Vaiximaele leri humaka eGiliyadi ni tikamela ta vona, va velekise mirhi, ni, va swi yisa eEgipta. 
26 Kutani Yuda a ku eka vamakwavo: “Xana hi ta bindzula yini loko hi dlaya makwerhu, hi fihla ngati ya yena? 
27 Tanani hi n'wi xavisa eka Vaiximaele, mavoko ya hina ma nga ti tshuka ma ve henhla ka yena, hikuva i makwerhu, i nyama ya hina.” Kutani vamakwavo va pfumela. 
28 Kakuloko ku hundza vaxavi valavo, Vamidiyani, va koka Yosefa va n'wi humesa ekheleni, kutani va n'wi xavisa eka Vaiximaele hi mali yo basa ya makume mambirhi ya tixikele. Kutani valavo va famba na Yosefa eEgipta.
29 Kuteloko Rhuveni a tlhelela ekheleni, a kuma Yosefa a nga ha ri kona ekheleni. 
30 Kutani a handzula tinguvu ta yena, a tlhelela eka vamakwavo, a ku: “N'wana a nga ha ri kona, mina ndzi ta ya kwihi xana?”
31 Kavaloko va teka nguvu ya Yosefa, va tlhava xiphongonyana, va tota nguvu hi ngati; 
32 kutani va rhumela nkhancu lowa mavalavala eka tata wa vona, va ku: “Hi kume xilo lexi; wanga tiva leswaku xana i nkhancu wa n'wana wa wena, kumbe a hi wona.”
33 Kutani Yakobo a wu tiva, a ku: “I nkhancu wa n'wananga! Xivandzana xi n'wi dyile! Yo! Yosefa, xi n'wi pfutlopfutlosile!” 
34 Yakobo a handzula tinguvu ta yena, a titsimba hi saka lero khwaxa, a rila n'wana wa yena hi masiku layo tala. 
35 Kutani vana va yena hinkwavo va xinuna ni va xisati va ta n'wi chavelela, kambe a ala ku chaveleriwa, a ku: “Ndzi ta xikela exivandleni xa va ku fa eka n'wananga, ndzi ri karhi ndzi rila.” Tata wa yena a n'wi rilela sweswo.
36 Kutani Vamidiyani va ya n'wi xavisa eEgipta eka Potifaro, ndhuna ya Faro, mutameri wa valanguteri.
GENESA 39
01 Kavaloko Yosefa a yisiwa eEgipta; kutani Potifaro, ndhuna ya Faro, mutameri wa valanguteri, wanuna wa le Egipta, a n'wi xava eka Vaiximaele, lava nga n'wi yisa kona. 
2 Kutani Yehovha a va na Yosefa; a a ri munhu wa nkateko; a tshama endlwini ya n'wini wa yena. 
3 Kutani n'wini wa yena a vona leswaku Yehovha a a ri na yena, ni leswaku hinkwaswo leswi a swi endlaka, Yehovha a a n'wi katekisela swona evokweni ra yena. 
4 Hi mukhuva wolowo, Yosefa a kuma tintswalo emahlweni ka yena hi ku n'wi tirhela; kutani n'wini wa yena a n'wi veka ku va muhlayisi wa yindlu ya yena, a veka evokweni ra yena hinkwaswo leswi i ngi a ri na swona. 
5 Kuteloko a n'wi vekile a va muhlayisi wa yindlu ya yena ni wa hinkwaswo leswi i ngi a ri na swona, Yehovha a katekisa yindlu ya Muegipta hikwalaho ka Yosefa: kutani ku katekisa ka Yehovha ku va hinkwako eka leswi i ngi a ri na swona endlwini ni le masin'wini. 
6 Kutani swilo hinkwaswo swa yena a swi siya emavokweni ya Yosefa, a nga ha tikarhati hi nchumu swa yena, loko swi nga ri swakudya leswi a swi dyaka ntsena. Kambe Yosefa a a ri ni nghohe leyo saseka, ni mombo lowunene. 
7 Endzhaku ka timhaka teto, nsati wa n'wini wa yena a languta Yosefa hi mahlo, a ku: “Etlela na mina.” 
8 Kambe a ala, a ku eka nsati wa n'wini wa yena: “Wa swi vona, n'wini wa mina a nga tikarhati hi leswi nga swa mina endlwini; hinkwaswo leswi a nga na swona, u swi vekile emavokweni ya mina; 
9 ku hava lonkulu eka mina la endlwini leyi; a nga ndzi aleri nchumu loko a nga ri wena, hikuva u nsati wa yena. Ndzi nga endlisa ku yini swo biha leswikulu swonghasi, ndzi dyohela Xikwembu xana?” 
10 Ni loko a ri karhi a vulavula na Yosefa hi masiku ni masiku, a nga n'wi yingisanga a ko a etlela na yena, ni loko ku ri ku va na yena.
11 Kambe siku rin'wana, kuteloko a yile endlwini ku ya tirha mitirho ya yena, ku nga ri na umbe wa vanhu va yindlu, 
12 lo wansati a n'wi khoma hi nguvu, a ku eka yena: “A hi etlele kun'we!” Kambe a siya nguvu ya yena emavokweni ya yena, a tsutsuma, a humela ehandle. 
13 Kuteloko a vona leswaku u siye nguvu ya yena emavokweni ya yena, a tsutsumela ehandle, 
14 a vitana vanhu va yindlu ya yena, a va byela, a ku: “Vonani, ku tisiwile eka hina wanuna wa Muheveru ku ta tlanga ha hina. U te eka mina a ku ndzi etlela na yena, kutani ndzi be huwa hi rito lerikulu; 
15 kuteloko a twa leswaku ndzi tlakusa rito, ndzi ba huwa, a siya nguvu ya yena eka mina, a tsutsuma a humela ehandle.”
16 Kutani a hlayisa nguvu ya Yosefa ekusuhi na yena, nuna wa yena a kondza a vuya ekaya. 
17 A vulavula na yena hi marito lawa, a ku: “Wandzisanyana wa Muheveru, yeloyi u n'wi tiseke eka hina, u tile eka mina ku ta tlanga hi mina; 
18 ndzi te loko ndzi tlakusa rito, ndzi ku ndzi ba nkosi, a siya nguvu ya yena eka mina, a tsutsumela ehandle.”
19 Kuteloko n'wini wa yena a twa marito ya nsati wa yena loko a ku: “Wandzisanyana wa wena u ndzi endle leswo karhi ni swo karhi”, ku kariha ka yena ku pfurha. 
20 Kutani n'wini wa Yosefa a n'wi khoma, a n'wi hoxa endlwini ya khotso, exivandleni lexi lava bohiweke hi hosi va khotsiwaka eka xona; kutani a tshama kona ekhotsweni.
21 Kambe Yehovha a va na Yosefa, a n'wi endla hi nsovo, a n'wi kumisa tintswalo emahlweni ka n'wini wa khotso. 
22 Kutani n'wini wa khotso a nyiketa emavokweni ya Yosefa hinkwavo lava bohiweke lava ngi va ri ekhotsweni; ni hinkwaswo leswi nga endliwa kona, a a ri yena la swi endlaka. 
23 N'wini wa khotso a a nga ha langutisi nchumu eka swilo hinkwaswo leswi ngi swi ri emavokweni ya Yosefa, hikuva Yehovha a a ri na yena; ni leswi a swi endlaka, Yehovha a a swi katekisa.
GENESA 40
01 Endzhaku ka timhaka teto, mucheleri wa hosi ya Egipta ni muphameri wa xinkwa, va dyohela n'wini wa vona, hosi ya Egipta. 
2 Kutani Faro a karihela tindhuna letimbirhi ta yena, ndhuna ya vacheleri ni ndhuna ya vaphameri; 
3 kutani a va nyiketa leswaku va hlayisiwa endlwini ya hosi ya valanguteri, ekhotsweni laha Yosefa a a bohiwile kona. 
4 Kutani ndhuna ya valanguteri a byela Yosefa loyi a va tirhelaka leswaku a va hlayisa, kutani va tshama masiku ekhotsweni.
5 Kutani mucheleri ni muphameri wa hosi ya Egipta, lava bohiweke ekhotsweni, va lorha milorho havambirhi, un'wana ni un'wana norho wa yena hi vusiku byi ri byin'we; wun'wana ni wun'wana wu ri ni ku hlamuseriwa ka wona. 
6 Yosefa a ta eka vona wa ha ri mixo, a va vona, kutani maswivo, a va tsuvile. 
7 A vutisa tindhuna ta Faro leti khotsiweke na yena endlwini ya n'wini wa yena, a ku: “Hikwalaho ka yini mimombo ya n'wina yi nga tsakanga namuntlha xana?”
8 Kutani va ku eka yena: “Hi lorhile milorho, kambe a ku na loyi a hi hlamuselaka.” Yosefa a ku eka vona: “Ku hlamusela a ku humi eka Xikwembu xana? Mi nga ndzi byela yona.”
9 Ndhuna ya vacheleri yi byela Yosefa norho wa yona, yi ku eka yena: “Ndzi lorhile ndzi vona murhi wa vhinya emahlweni ka mina; 
10 murhi lowu, a wu ri ni marhavi manharhu; kuteloko ma hlukile, ma baleka swiluva, kutani swidzumba swa wona swi humesa vana lava vupfeke. 
11 Xidzuvulo xa Faro a xi ri evokweni ra mina; kutani ndzi teka vana va wona, ndzi kamela xidzuvulweni xa Faro, ndzi nyiketa Faro xidzuvulo emandleni.”
12 Yosefa a ku eka yena: “Ku hlamusela ka wona, hi loku: Marhavi lamanharhu, i masiku manharhu. 
13 Ka ha ta hundza masiku manharhu, Faro u ta yimisa nhloko ya wena, a ku tlherisela entirhweni wa wena, u ta ya nyiketa Faro xidzuvulo evokweni ra yena, kukotisa leswi u nga tama u endla swona khale, loko wa ha ri mucheleri wa yena. 
14 Kutakuloko u tshamile swinene, u ndzi tsundzuka na wena; ndzi endlele hi tintswalo, u ndzi vika eka Faro a ta ndzi humesa endlwini leyi. 
15 Hikuva ndzi susiwe etikweni ra Vaheveru hi ku yiviwa, kambe ni kwala a ndzi onhangi nchumu lexi va nga ndzi khotselaka xona.”
16 Ndhuna ya vaphameri, loko yi vona leswaku ku hlamusela ku ri lokunene, yi ku eka Yosefa: “Na mina ndzi lorhile norho wa mina; a ndzi ri ni swirhundzu swinharhu swa swinkwa leswo basa swi ri enhlokweni ya mina; 
17 kutani exirhundzwini lexi ngi xi ri ehenhla, a ku ri ni swakudya swa tinxakaxaka, leswi swekeriwaka Faro; kambe tinyanyana ti dya exirhundzwini lexi ndzi xi rhweleke enhlokweni ya mina.”
18 Yosefa a n'wi hlamula, a ku: “Ku hlamusela ka kona hi loku: Swirhundzu leswinharhu, i masiku manharhu; 
19 ku ta hundza masiku manharhu, Faro u ta yimisa nhloko ya wena, a ku hayeka emurhini, kutani tinyanyana ti ta dya nyama ya wena ehenhla ka wena.”
20 Kutani hi siku ra vunharhu, siku ra ku tswariwa ka Faro, a endlela malandza ya yena hinkwawo nkhuvo; a tlakusa nhloko ya ndhuna ya vacheleri, ni nhloko ya ndhuna ya vaphameri exikarhi ka malandza ya yena; 
21 a tlherisela ndhuna ya vacheleri eku cheleleni ka yena, leswaku a tama a nyiketa Faro xidzuvulo emandleni, 
22 kambe a hayeka ndhuna ya vaphameri, hilaha Yosefa a nga n'wi hlamusela hakona. 
23 Kambe ndhuna ya vacheleri a nga tsundzukanga Yosefa, kambe a n'wi rivala.
GENESA 41
01 Kuteloko malembe mambirhi ma hundzile, Faro a lorha norho: Vonani, a a yimile ekusuhi ni nambu; 
2 kutani a vona tihomu ta matswele ta ntlhanu na timbirhi leto saseka, leto nona, ti huma enambyeni, ti dya enhlangeni. 
3 A tlhela a vona tihomu tin'wana ta matswele ta ntlhanu na timbirhi ti huma enambyeni endzhaku ka teto, ti ri leto biha, ta nyama leya ku ondza; kutani ti yima ekusuhi ni tihomu tin'wana eribuwini ra nambu. 
4 Kutani tihomu leta ku biha, ta nyama leya ku ondza, ti dya leta ntlhanu na timbirhi letinene, leto nona. Kavaloko Faro a sisimuka. 
5 Kutani a etlela kambe ra vumbirhi, a lorha, a vona min'oko ya ntlhanu na mimbirhi ya koro (tirigo), a yi mirile erihlangeni ri ri rin'we, leyi cheleke swinene; 
6 a tlhela a vona min'oko ya ntlhanu na mimbirhi leyi chochiweke, leyi tshweke hi mheho ya le vuxeni, yi mirile ya timbakarhi. 
7 Kutani min'oko leya timbakarhi yi kulungela min'oko leya ntlhanu na mimbirhi leyo chela swinene. Kutani Faro a khindlimuka, a kuma leswaku a a lorhile. 
8 Nimixo, moya wa Faro a wu tshukile; kutani a rhuma ku ya vitana vangoma hinkwavo va Egipta ni tintlhari ta kona. Kutani Faro a va hlavutela milorho ya yena, kambe a ku vanga na un'we wa vona la tivaka ku hlamusela swona eka Faro.
9 Kavaloko ndhuna ya vacheleri a vulavula na Faro, a ku: “Namuntlha ndzi tsundzuka milandzu ya mina. 
10 Faro a a karihele malandza ya yena, a hi nghenise ekhotsweni, endlwini ya ndhuna ya valanguteri, mina ni ndhuna ya vaphameri. 
11 Kutani hi lorhe milorho hi vusiku byin'we, mina na yena; un'wana ni un'wana a lorha norho lowu nga ni ku hlamuseriwa ka wona. 
12 Kambe wandzisanyana wa Muheveru, a a ri kona na hina, nandza wa ndhuna ya valanguteri; hi n'wi hlavutela, kutani a hi hlamusela milorho ya hina, un'wana ni un'wana hilaha a lorheke hakona. 
13 Kute hilaha a nga hi hlamusela hakona, kunene swi endlise sweswo: Faro u ndzi tlherisele entirhweni wa mina, kambe loyiya, a n'wi hayeka.”
14 Kavaloko Faro a rhuma ku ya vitana Yosefa; kutani va ta hatlisa va n'wi humesa ekhotsweni; va n'wi byewula, a ambala tinguvu tin'wana, a ta eka Faro. 
15 Kutani Faro a ku eka Yosefa: “Ndzi lorhe milorho, kambe a ku na la ndzi hlamuselaka yona; ndzi twile va ku vula leswaku loko u twe norho, wa hlamusela.”
16 Yosefa a hlamula Faro, a ku: “A hi mina: Xikwembu hi xona lexi nga ta hlamula Faro hi ku hlamula lokunene.”
17 Kutani Faro a ku eka Yosefa: “Eku lorheni ka mina, ndzi vone ndzi yima eribuwini ra nambu; 
18 kutani ku huma enambyeni tihomu ta matswele ta ntlhanu na timbirhi, leto nona letinene, ti ri karhi ti dya enhlangeni; 
19 kutani ku huma tihomu tin'wana ta ntlhanu na timbirhi endzhaku ka tona, ti ri ta ku ondza, ti bihe ngopfu, ti ondzile ni nyama; a ndzi nga si vona leto bihisa sweswo emisaveni hinkwayo ya Egipta. 
20 Kutani tihomu leta ku ondza leto nyenyetsa, ti dya tihomu leta ntlhanu na timbirhi leto rhanga, leto nona. 
21 Kuteloko ti ti kulungela endzeni ka tona, a ti vonakanga leswaku ti dye nchumu kambe a ta ha vonaka ni ku ondza kukotisa khale. Kavaloko ndzi khindlimuka. 
22 Eku lorheni ka mina ndzi engeta ndzi vona min'oko ya ntlhanu na mimbirhi yi mirile erihlangeni rin'we, yi cherile swinene; 
23 ndzi va ndzi vona ni min'oko ya ntlhanu na mimbirhi ya timbakarhi, leyi swinyeke, leyi tshweke hi moya wa vuxa, yi hume ndzhaku ka yin'wana. 
24 Kutani min'oko ya timbakarhi yi kulungela min'oko leya ntlhanu na mimbirhi leyinene. Kutani ndzi byerile vangoma, kambe a ku na munhu la ndzi hlamuselaka.”
25 Yosefa a ku eka Faro: “Norho wa Faro i wun'we; Xikwembu xi tivisa Faro leswi xi nga ta swi endla. 
26 Tihomu letinene ta ntlhanu na timbirhi, i malembe ya ntlhanu na mambirhi; kutani min'oko leyinene ya ntlhanu na mimbirhi, i malembe ya ntlhanu na mambirhi; i norho wun'we. 
27 Kambe tihomu leta ntlhanu na timbirhi leta ku ondza, to nyenyetsa, leti nga huma endzhaku ka teto, i malembe ya ntlhanu na mambirhi; ni timbakarhi leta ntlhanu na timbirhi, leti swinyeke, leti nga tshwa hi moya wa vuxa, ma ta va malembe ya ntlhanu na mambirhi ya ndlala. 
28 Hi yona mhaka yoleyo ndzi byelaka Faro; leswi Xikwembu xi nga ta swi endla, xi kombise Faro. 
29 Waswivo, ku ta ta malembe ya ntlhanu na mambirhi ya ndzalo leyikulu etikweni hinkwaro ra Egipta. 
30 Kutani ku ta humelela malembe ya ntlhanu na mambirhi ya ndlala endzhaku ka walawo; ndzalo hinkwayo yi ta rivariwa etikweni ra Egipta, ndlala yi ta heta tiko; 
31 ndzalo a yi nga ha tiviwi etikweni leri hikwalaho ka ndlala yeleyo leyi landzanaka, hikuva yi ta va ndlala leyikulu ngopfu. 
32 Kutani norho, loko wu humelele Faro kambirhi, hileswaku i mhaka leyi tiyisiweke hi Xikwembu, kambe Xikwembu xi ta hatlisa ku yi endla.
33 “Kutani sweswi, Faro a a lange munhu lowa mano, wo tlhariha, a n'wi veka ehenhla ka tiko ra Egipta. 
34 Faro a a veke ni vakamberi etikweni hinkwaro, va teka xirhundzu xa vuntlhanu xa leswi mirisiwaka etikweni ra Egipta hi malembe ya ntlhanu na mambirhi laya ndzalo. 
35 Kutani a va hlengelete swakudya hinkwaswo hi malembe walawo lamanene va hlengeleta koro emavokweni ya Faro, va hlayisa swakudya emitini. 
36 Kutani swakudya sweswo yi ta va mbuva ya tiko hi malembe ya ntlhanu na mambirhi laya ndlala, lama nga ta va kona etikweni ra Egipta, tiko ri nga ti tshuka ri fa hi ndlala.”
37 Mhaka yeleyo yi tsakise Faro ni malandza ya yena hinkwawo. 
38 Kutani Faro a ku eka malandza ya yena: “Xana hi nga kuma munhu la fanaka na loyi, yeloyi moya wa Xikwembu wu nga eka yena?” 
39 Kutani Faro a ku eka Yosefa: “Leswi Xikwembu xi nga ku kombisa mhaka leyi hinkwayo, a ku na munhu lowo tlhariha ni lowa ku twisisa kukotisa wena. 
40 Hi wena la nga ta va hosi ya yindlu ya mina, kutani tiko ra mina hinkwaro ri ta fumiwa hi nomu wa wena; ntsena ndzi ta va nkulukumba eka wena, hi xiluvelo xa mina.” 
41 Faro a engeta a ku eka Yosefa: “Waswivo, ndzi ku vekile ehenhla ka tiko hinkwaro ra Egipta.” 
42 Faro a susa xingwavila xa yena eritihweni ra yena, a vehela eritihweni ra Yosefa; a n'wi bombisa hi mikhancu leya ntsembyana lowo vevuka, a n'wi bela ritlama ra nsuku enhan'wini; 
43 a n'wi tshamisisa ekalichini leyi landzaka ya yena, kutani va huwelela emahlweni ka yena, va ku: “Abreke!”   Kutani a n'wi veka ehenhla ka tiko hinkwaro ra Egipta. 
44 Kutani Faro a ku eka Yosefa: “Hi mina Faro; loko ku nga ri hi ku lerisa ka wena, a ku na munhu la nga tlakusaka voko ra yena kumbe nenge wa yena etikweni hinkwaro ra Egipta.” 
45 Kutani Faro a thya Yosefa vito ra Safanati-Paneyaka  kutani a n'wi lovota nsati, i Asnati, n'wana Potifera, muprista wa Ono. Kavaloko Yosefa a huma ku ya kambela tiko ra Egipta.
46 Yosefa a a ri ni malembe ya makume manharhu nkarhi lowu a yimaka emahlweni ka Faro, hosi ya Egipta; kutani Yosefa a huma emahlweni ka Faro, a rhendzeleka etikweni hinkwaro ra Egipta. 
47 Kutani hi malembe laya ntlhanu na mambirhi ya ndzalo etikweni, va pfune ngopfungopfu. 
48 Yosefa a hlengeleta swakudya hinkwaswo swa malembe ya ntlhanu na mambirhi etikweni ra Egipta, a hlayisa swakudya emitini, a veka emutini wun'wana ni wun'wana swakudya swa tiko leri nga ekusuhi na wona. 
49 Yosefa a va a hlengeleta koro, i ngi i sava ra lwandle hi ku tala ngopfungopfu, va ko va tshika ku hlaya, hikuva a swi tsandza vahlayi.
50 Kakuloko malembe ya ndlala ma nga si fika, vana vambirhi va velekele Yosefa hi Asnati, n'wana Potifera, muprista wa Ono. 
51 Lowa hosi, Yosefa a n'wi chula vito ra Manase () a ku: “Hikuva Xikwembu xi ndzi riverisile ku karhala ka mina, ni swa le kaya hinkwaswo swa le ka tatana.” 
52 Lowa ndzisana a n'wi thya vito ra Efrayimi ( ), a ku: “Hikuva Xikwembu xi ndzi tatisele etikweni ra nhlomulo wa mina.”
53 Malembe laya ntlhanu na mambirhi ya ndzalo ma va kona etikweni hinkwaro ra Egipta. 
54 Kutani malembe ya ntlhanu na mambirhi ya ndlala ma sungula ku fika, hilaha Yosefa a nga vula hakona; ndlala yi va kona ematikweni hinkwawo, kambe etikweni ra Egipta swakudya a swi ri kona. 
55 Kuteloko tiko hinkwaro ra Egipta ri nghenele hi ndlala, ri rilela swakudya eka Faro, Faro a ku eka Vaegipta hinkwavo: “Yanani eka Yosefa, mi endla leswi a nga ta mi byela swona.” 
56 Kutani ndlala yi funengeta misava hinkwayo; kavaloko Yosefa a pfula tindlu ta mbuva hinkwato, a xavisa koro eka Vaegipta; kambe ndlala a yi ri kona leyikulu etikweni ra Egipta. 
57 Kutani va matiko hinkwawo va ta eEgipta ku ta xava koro eka Yosefa, hikuva ndlala a yi ri leyikulu ngopfu ematikweni hinkwawo.
GENESA 42
01 Kuteloko Yakobo a vona leswaku koro yi kona Egipta, a ku eka vana va yena: “Mi langutisana ha yini?” 
2 A ku: “Maswivo, ndzi twile leswaku koro yi kona eEgipta; rhelelani, mi ya kona, mi ya hi xavela, hi ta hanya, hi nga ti fa.” 
3 Kavaloko vamakwavo va Yosefa va rhelela va ri khume ku ya xava koro eEgipta. 
4 Kambe loko a ri Benjamini, ndzisana ya Yosefa, Yakobo a nga n'wi rhumanga ni vamakwavo, hikuva a a ku: “Kumbe xana a nga humelela hi khombo.”
5 Vana va Israele va ya eku singileni, va ri ni van'wana lava yaka kona, hikuva ndlala a yi ri kona etikweni ra Kanana. 
6 A a ri yena Yosefa la fumaka etikweni ra Egipta, la xaviselaka vanhu hinkwavo va matiko; na vona vamakwavo va Yosefa va ta, va ta khinsama emahlweni ka yena. 
7 Yosefa a vona vamakwavo, a va tiva, kambe a tiendla munhu la nga va tiviki, a vulavula na vona hi matimba, a ku eka vona: “Mi pfa kwihi?”Va ku: “Hi pfa etikweni ra Kanana, hi tile ku ta xava swakudya.”
9 Yosefa a a tiva vamakwavo, kambe vona a va n'wi tivanga. 
10 Kavaloko Yosefa a tsundzuka milorho ya yena leyi ingi a yi lorhile ehenhla ka vona; a ku eka vona: “Mi vakamberi, mi tele ku ta vona laha tiko ri pfulekeke kona.”
11 Kambe va ku eka yena: “E-e, hosi, hi malandza ya wena, hi tile ku ta xava swakudya, 
12 hinkwerhu leswi hi nga la, hi vana va wanuna un'we, hi vanhu vanene, ni malandza ya wena, a hi vakamberi.”
13 A ku eka vona: “E-e, mi tile ku ta vona laha tiko ri tsaneke kona.”
14 Kambe va ku: “Hina, malandza ya wena, a hi ri vanhu va khume na vambirhi, vana va nuna un'we etikweni ra Kanana; lowa ndzisanyana u le kaya, eka tata wa hina kambe un'wanyana a nga ha ri kona.”
15 Yosefa a ku eka vona: “Hi yo mhaka ndzi mi byeleke yona, ndzi nge: Mi vakamberi; 
16 mi ta ringiwa hi mhaka leyi: Hi vutomi bya Faro! Mi nga ka mi nga humi la, loko ndzisana ya n'wina yi nga si ta la. 
17 Rhumani un'wana wa n'wina a ya vita ndzisana ya n'wina; loko va ri van'wana va ta sala va bohiwile; marito ya n'wina ma ta vonaka leswaku xana i manene eka n'wina; loko swi nga ri tano, hi vutomi bya Faro mi vakamberi!” 
18 A va nghenisa hinkwavo ekhotsweni hi masiku manharhu.
19 Hi siku ra vunharhu, Yosefa a ku eka vona: “Endlisani sweswo, mi ta hanya; ndzi munhu la chavaka Xikwembu. 
20 Loko kunene mi ri vanhu vanene, un'wana wa vamakwenu a a sale la ekhotsweni, kutani van'wanyana va ta tifambela, va heleketa koro, va ya hanyisa tinghamu ta n'wina; 
21 mi ta tlhela mi vuya ni makwenu lontsongo, marito ya n'wina ma ta tiya, mi nga ti tshuka mi fa”; kutani va endlisa sweswo.
22 Kavaloko va byelana, va ku: “Hakunene hi dyoherile makwerhu, loko hi ri karhi hi vona ku vaviseka ka mbilu ya yena, hi ala ku n'wi twela vusiwana, loko a ri karhi a hi khongela; hikwalaho khombo leri ri hi humelelaka.”
23 Rhuveni a va hlamula, a ku: “Xana a ndzi mi byelanga, ndzi ku: ‘Mi nga dyoheleni makwerhu?’ Kambe mi arile ku ndzi yingisa; hilaha ngati ya yena yi vitaniwaka.” 
24 A va nga n'wi tivi leswaku i Yosefa, hikuva a a vulavula na vona hi mutoloki. 
25 Kutani Yosefa a va fularhela, a rila; kambe a tlhela a ta eka vona, a vulavula na vona; kutani a hlawula Simiyoni eka vona, a n'wi boha emahlweni ka vona.
26 Yosefa a lerisa leswaku mikwama ya vona yi tatiwa hi koro, mali ya un'wana ni un'wana yi tlheriseriwa enkwameni wa yena, va va nyika ni timbuva ta ndlela; kutani va endlisa sweswo. 
27 Kavaloko va rhwexa timbhongolo ta vona hi mikwama, va suka. 
28 Un'wana wa vona, kuteloko a tshunxe nkwama wa yena a ku a nusela mbhongolo ya yena ebyetlelweni, a vona mali ya yena yi ri enon'wini wa nkwama. 
29 Kutani a ku eka vamakwavo: “Mali ya mina leyi tsimberiweke, hi leyi, enkwameni wa mina.” Kutani timbilu ta vona ti handzuka, va byelana va tshukile, va ku: “Xana Xikwembu xi hi endlela yini mhaka leyi?”
30 Kuteloko va fike eka Yakobo, tata wa vona, etikweni ra Kanana, va n'wi ambela hinkwaswo leswi nga va humelela, va ku: 
30 “Wanuna yeloyi, yi nga hosi ya tiko, u vulavule na hina hi tihanyi, a ku: ‘Mi tele ku ta kambela tiko.’ 
31 Hi ku eka yena: ‘Hi vanhu vanene, a hi vakamberi; 
32 a hi ri vamakwavo va khume na vambirhi, vana va tata un'we; kambe un'wanyana a nga ha ri kona, ni lowa ndzisana u le kaya eka tatana, etikweni ra Kanana.’ 
33 Kambe wanuna yeloyi yi nga hosi ya tiko, a ku eka hina: ‘Laha ndzi nga ta swi tiva leswaku mi vanhu vanene, hi loko mi siya un'wana, makwavo wa n'wina, laha ka mina, van'wana va rhwala koro hikwalaho ka ndlala ya tinghamu ta n'wina, mi famba. 
34 Mi ta tlhela mi vuya ni makwenu lontsongo, ndzi ta tiva leswaku a mi vakamberi, kambe mi vanhu va xiviri, ndzi ta mi nyiketa makwenu, mi ta hamba mi singila etikweni leri.’ ”
35 Kuteloko va chulula mikwama ya vona, un'wana ni un'wana a kuma xiphutsa xa mali ya yena enkwameni wa yena; kuteloko va vone swiphutsa swa mali ya vona, va tshuka ni tata wa vona. 
36 Yakobo, tata wa vona, a ku eka vona: “Mi ndzi pfumarisa vana! Yosefa a nga ha ri kona, na yena Simiyoni a nga ha ri kona, sweswi mi ndzi tekela na Benjamini! Timhaka teto hinkwato ta ndzi dlaya!”
37 Kambe Rhuveni a hlamula tata wa yena, a ku: “Loko ndzi nga vuyi na yena eka wena, u ta dlaya vana va mina lavambirhi; ndzi nyikete yena evokweni ra mina, ndzi ta vuya na yena.”
38 Kambe Yakobo a ku: “Mi nga ka mi nga fambi na n'wananga, hikuva hosi yakwe yi file, yena u sele a ri swakwe; loko a humelela hi khombo endleleni yoleyo mi fambaka ka yona, mi ta xikisa hi xiviti misisi ya mina leyo basa exivandleni xa vafi.”
GENESA 43
01 Kambe ndlala yi engeteleka etikweni. 
2 Kuteloko va hetile koro leyi va nga yi xava Egipta, Yakobo a ku eka vana va yena: “Vuyelani, mi ya hi xavela swakudyanyana.”
3 Kutani Yuda a vulavula a ku: “Munhu loyi, u tiyisile eka hina, a ku: ‘Mi nga ka mi nga voni mombo wa mina loko mi nga ti ni ndzisana ya n'wina.’ 
4 Loko u hi pfumelela ku famba ni makwerhu, hi ta rhelela hi ya ku xavela swakudya; 
5 kambe loko u nga hi rhumi na yena, hi nga ka hi nga rheleli, hikuva munhu loyiya u te eka hina: ‘Mi nga ka mi nga voni mombo wa mina loko mi nga vuyi ni makwenu.’ ”
6 Kutani Israele a ku: “Mi ndzi endle yini swo biha swonghasi, hi ku byela munhu yeloyi, leswaku mi ni makwenu un'wana?”
7 Vona va hlamula va ku: “Munhu yeloyi, u hi vutisisile ehenhla ka hina ni rixaka ra hina, a ku: ‘Tata wa n'wina wa hanya xana? Makwenu un'wana u kona xana?’ Kutani hi n'wi byela hi hlamula marito walawo. A hi ta swi tivisa ku yini leswaku a a ta ku: ‘Fambani, mi ya teka makwenu?’ ”
8 Yuda a ku eka Israele, tata wa yena: “Rhuma wandzisanyana loyi, na mina, hi ta pfuka hi famba; sweswo hi ta hanya, hi nga ta fa, hina na wena ni swihlangi swa hina. 
9 Ndzi tibohile hikwalaho ka yena, u ta n'wi lavela eka mina; kungakuloko ndzi nga vuyi na yena eka wena, ndzi n'wi veka emahlweni ka wena, ndzi ta va ni nandzu emahlweni ka wena hi masiku hinkwawo; 
10 loko ngi a hi hlwelanga, i ngi hi tlhele hi vuyela kambirhi sweswi.”
11 Israele, tata wa vona, a ku eka vona: “Loko swi ri tano, mi fanele ku endlisa sweswo: Tekani emikwameni ya n'wina leswo saseka, leswi humesiwaka hi tiko mi ya nyika munhu yeloyi: mi teka  , ni vulombe, ni , ni timanga, ni tialimondi; 
14 mi teka ni mali yin'wana yi hlayiwe kambirhi emavokweni ya n'wina, ni mali leyi yi nga tlherisiwa emilon'wini ya mikwama ya n'wina, mi yi heleketa; kumbe va hoxile. 
15 Mi va mi teka ni makwenu, mi famba na yena eka munhu yeloyi; 
16 kutani Xikwembu xa matimba hinkwawo a xi mi kumise tintswalo eka munhu yeloyi, a ta mi tlherisela ni makwenu lo un'wana na Benjamini. Loko ndzi ri mina, loko ndzi fanekele ku lahlekeriwa hi vana, a ndzi lahlekeriwe hi vona!”
17 Kavaloko va teka ndzuvo yeleyo, va teka ni mali leyi nga pimiwa kambirhi emavokweni ya vona, na Benjamini; va suka va rhelela eEgipta, va ya fika emahlweni ka Yosefa. 
18 Kuteloko Yosefa a vona Benjamini a ri na vona, a ku eka mulanguteri wa yindlu ya yena: “Yisa vanhu lava, ekaya, u ya va tlhavela u va lunghisela, hikuva vanhu lava, va ta dya hala ka mina nhlekanhi lowu.” 
19 Wanuna loyi, a endla hilaha Yosefa a n'wi leriseke hakona, a yisa vanhu lava endlwini ya Yosefa.
20 Kambe va tshuka loko va yisiwa endlwini ya Yosefa, va ku: “Hi nghenisiwa hikwalaho ka mali leyi nga tlheriseriwa emikwameni ya hina enkarhini lowuyani; hi ta tengisiwa, va ta hi pfukela matimba, va hi wela ehenhla, va hi khoma ni timbhongolo ta hina, hi ta va makhumbi ya yena.” 
21 Kutani va tshinelela mulanguteri wa yindlu ya Yosefa, va vulavula na yena enyangweni ya yindlu, 
22 va ku: “Oho! Hosi ya hina, leswiya hi nga ta lero rhanga hi ta xava swakudya; 
23 kuteloko hi fike ebyetlelweni hi tshunxa mikwama ya hina, ho tshukela mali ya un'wana ni un'wana enon'wini wa nkwama wa yena, mali ya hina, hi matshamela ya yona; hi tlhela hi yi teka emavokweni ya hina; 
24 hi teke ni yin'wanyana kambe emavokweni ya hina yo xava swakudya; a hi tivi leswaku xana i mani la nga hoxa mali ya hina emikwameni ya hina.”
25 Mulanguteri a ku eka vona: “Ku rhula a ku ve na n'wina, mi nga chaveni, hikuva Xikwembu xa n'wina ni Xikwembu xa tata wa n'wina, hi xona xi mi nyikeke vukosi emikwameni ya n'wina; mali ya n'wina yi fikele ka mina.” Kutani a va humesela Simiyoni.
26 Munhu yeloyi a va heleketa endlwini ya Yosefa, a va nyika mati, va hlantswa milenge ya vona, a fihluta ni timbhongolo ta vona. 
27 Kutani va lunghisa ndzuvo ya vona, va ta nyika Yosefa loko a ta ta ninhlekanhi; hikuva a va twile leswaku va ta dya swakudya kona. 
28 Kuteloko Yosefa a ta endlwini, va tisela eka yena endlwini ndzuvo leyi ngi va ri na yona emavokweni, va korhama ehansi emahlweni ka yena. 
29 Kutani a va vutisa ku hanya ka vona, a ku: “Tata wa n'wina, lowa xikoxa, wa ha tsakile xana, loyi mi nga ndzi byela yena xana? Wa ha hanya xana?”
30 Va ku: “Nandza wa wena, tata wa hina, wa ha tsakile, wa ha tihanyela.” Va korhama, va n'wi khinsamela.
31 Yosefa a tlakusa mahlo ya yena, a vona Benjamini ndzisana ya yena, n'wana wa mana wa yena, a ku: “Xana hi yena loyi makwenu lontsongo, loyi mi nga ndzi byela yena?” A ku: “Xikwembu a xi ku katekise, n'wananga!” 
32 Kutani Yosefa a hatlisa a huma, hikuva mbilu ya yena a yi pfurhela makwavo, a ya lava laha a nga rilelaka kona, a nghena endlwini leyi ya le xikarhi, a rila kona. 
33 Loko a tihlangule emahlweni, a tlhela a huma, a titiyisa, a ku: “Phamani swakudya!” 
34 Kutani va n'wi phamela hitlhelo, ni Vaegipta lava ngi va dya na vona, va va phamela hitlhelo, hikuva Vaegipta a va dyi ni Vaheveru, hikuva swi bihile eka Vaegipta. 
35 Va tshamisa emahlweni ka Yosefa, lowa hosi hi vukulukumba byakwe, ni lowa ndzisana hi vutsongo byakwe; kutani vavanuna valavo va langutana va hlamala. 
36 Kutani a va avela swakudya leswi nga la emahlweni ka yena, ntsena mpandzwa wa Benjamini wu tlula mipandzwa ya vona hinkwavo kantlhanu. Va nwa, va tsaka na yena.
GENESA 44
01 Kutani Yosefa a lerisa mulanguteri wa yindlu ya yena, a ku: “Chela swakudya emikwameni ya vanhu valavo, u encenyeta hilaha va nga rhwalaka hakona, u tlherisa mali ya un'wana ni un'wana emilon'wini ya mikwama ya vona, 
2 u nghenisa ni xidzuvulo xa mina xa silivhere enon'wini wa nkwama wa lontsongo wa vona, swin'we ni mali ya koro ya yena”; kutani a endla hilaha Yosefa a n'wi leriseke hakona. 
3 Kuteloko byi xile, vavanuna valavo va tlherisiwa ni timbhongolo ta vona. 
4 Kuteloko va huma emutini, va nga si va kule, Yosefa a ku eka mulanguteri wa yindlu ya yena: “Suka, u tsutsumela vanhu valavo; kutakuloko u fikile eka vona, u ta ku eka vona: ‘Mi rihisela yini swo saseka hi leswo biha? 
5 Xana a mi na xidzuvulo xa hosi yanga, lexi a nwaka eka xona, ni lexi a bvumbhaka ha xona? Mi onhile loko mi endlise sweswo.’ ”
6 Kuteloko a ya va kuma, a va byerisa sweswo. 
7 Va ku eka yena: “Hosi ya hina yi vulela yini marito lawa xana? A swi ve kule ni malandza ya wena ku endla mhaka leyo tano! 
8 Vona, mali leyi hi nga yi kuma emilon'wini ya mikwama ya hina, hi tlherile hi yi neha eka wena loko hi vuya hi le Kanana; kutani hi nga yivisa ku yini silivhere kumbe nsuku endlwini ya hosi ya wena? 
9 Yeloyi wa malandza ya wena loyi xi kumiwaka eka yena a a dlawe; swi tsandza na hina, hi ta va makhumbi ya hosi ya wena.”
10 A ku: “Hi swona, a ku endliwe hi ku vula ka n'wina: munhu yeloyi xi nga ta kumiwa eka yena, u ta va khumbi ra mina, kambe n'wina a mi nga vi na nandzu.” 
11 Kavaloko un'wana ni un'wana a hatlisa a veka ehansi nkwama wa yena, a wu tshunxa; 
12 mulanguteri a hangulusa hinkwako, a sungula hi lowa nkulukumba ku ya fikela eka lowa ndzisana, kutani xidzuvulo xi kumiwa enkwameni wa Benjamini. 
13 Kavaloko va handzula tinguvu ta vona, kutani un'wana ni un'wana a tlhela a rhwexa mbhongolo ya yena, va tlhelela emutini.
14 Yuda ni vamakwavo va fika endlwini ya Yosefa, hikuva yena a a ha ri kona, kutani va tiwisa ehansi emahlweni ka yena. 
15 Yosefa a ku eka vona: “Mi endlele yini loko mi endle leswi? Xana a mi swi tivi leswaku munhu la kotisaka mina kunene u tiva ku bvumbha?”
16 Kutani Yuda a ku: “Hi to yini ka hosi yanga? Hi ta vula tihi kumbe hi ta tihlantswa hi tihi? Xikwembu xi vonile ku homboloka ka malandza ya wena; maswivo, hi makhumbi ya wena, hosi ya hina, hina ni munhu yeloyi xidzuvulo xi nga kumiwa enkwameni wa yena.”
17 Kambe Yosefa a ku eka vona: “A ndzi na mhaka ya ku endlisa sweswo! Munhu loyi xidzuvulo xi kumiweke evokweni ra yena, hi yena la nga ta va khumbi ra mina; kambe n'wina, tifambeleni hi ku tsaka eka tata wa n'wina.”
18 Kavaloko Yuda a tshinelela Yosefa, a ku: “Oho! Hosi yanga, nandza wa wena a nga vulavula rito ri ri rin'we etindleveni ta hosi yanga, kambe ku kariha ka wena ku nga tshuki ku holovela nandza wa wena, hikuva u ringana na Faro. 
19 Hosi yanga yi tshama yi vutisa malandza ya yena, yi ku: ‘Xana mi ni tata wa n'wina kumbe makwenu?’ 
20 Kutani hi ku eka hosi ya hina: ‘Hi na tatana, i munhu la dyuhaleke, ni n'wana loyi a nga n'wi veleka eku dyuhaleni ka yena, lowa ndzisana; hosi ya yena a yi kona, kutani hi yena a ri swakwe la seleke wa mana wa yena; kambe tatana a n'wi rhandza.’ 
21 Kutani u te eka malandza ya wena: ‘N'wi neheni ka mina, ndzi ta n'wi vona hi mahlo.’ 
22 Kutani hi ku eka hosi yanga: ‘Wandzisanyana yeloyi a nga ka a nga siyi tata wakwe, hikuva loko a suka eka tata wa yena, tatana a nga fa.’ 
23 Kambe u te eka malandza ya wena: ‘Loko makwenu lowa ndzisana a nga vuyi na n'wina, mi nga ka mi nga ha voni mombo wa mina’; 
24 kuteloko hi tlherile eka nandza wa wena, tata wa hina, hi n'wi byerile marito ya hosi yanga. 
25 Kutani tata wa hina a ku eka hina: ‘Tlhelani, mi ya hi singilela swakudyanyana.’ 
26 Kambe hi ku eka yena: ‘Ha tsandzeka ku vuyela; loko makwerhu lowa ndzisanyana hi ri na yena, hi ta ngirimela hi ya, hikuva loko hi nga ri na yena, hi nga ka hi nga voni mombo wa munhu yeloyi.’ 
27 Kutani nandza wa wena, tata wa hina, a ku eka hina: ‘Ma swi tiva leswaku nsati wa mina a a ndzi velekele vana vambirhi; 
28 un'wana, loko a ndzi siyile, ndzi anakanya leswaku kunene u handzuriwile; kutani ku sukela kwalaho a ndzi si va ndzi n'wi vona. 
29 Kungakuloko mi ndzi tekela na loyi, kutani a kumiwa hi khombo, mi ta xikisela misisi ya mina leyi ya timpfu exivandleni xa vafi hi xiviti.’
30 “Sweswi, kutakuloko ndzi tlhela eka nandza wa wena, eka tata wa hina, hi nga ri na n'wana loyi, yeloyi vutomi bya tata wa hina byi namarhelaneke ni vutomi bya yena, 
31 ni loko a vona leswaku lowa jaha a nga kona, u ta fa, kutani hina malandza ya wena hi ta ngirimeta misisi leyi ya timpfu ya nandza wa wena, tata wa hina, exivandleni xa vafi hi xiviti. 
32 Hikuva mina ndzi tibohile eka tatana ematshan'weni ya n'wana loyi, ndzi ku: ‘Kungakuloko ndzi nga vuyi na yena eka wena, ndzi ta va ni nandzu eka tatana hi masiku.’ 
33 Sweswi, wa nga pfumelela nandza wa wena a sala ematshan'weni ya n'wana loyi, ndzi va khumbi ra wena, hosi yanga, kutani n'wana a muka ni vamakwavo. 
34 Hikuva ndzi nga mukisa ku yini eka tatana ndzi nga ri na n'wana loyi? Oho! Ndzi nga tshuki ndzi vona khombo leri nga ta humelela tatana.”
GENESA 45
01 Kavaloko Yosefa a tsandzeka ku tikhoma emahlweni ka hinkwavo lava n'wi rhendzeleke, kutani a huwelela, a ku: “Vanhu hinkwavo lava nga laha, a va hume”; kutani a ku vanga na munhu la seleke na yena loko a titivisa eka vamakwavo. 
2 Kavaloko a tlakusa rito, a rila; Vaegipta va swi twa, ni yindlu ya Faro yi swi twa. 
3 Yosefa a ku eka vamakwavo: “Hi mina Yosefa! Tatana wa ha hanya xana?” Kambe vamakwavo va tsandzeka ku n'wi hlamula, hikuva a va tshukisiwa emahlweni ka yena. 
4 Kambe Yosefa a ku eka vamakwavo: “Ndzi tshineleleni!” Va tshinela. A ku: “Hi mina Yosefa, makwenu, loyi mi nga n'wi xavisa, ndzi ta halenu Egipta. 
5 Kambe sweswi, mi nga vavisekeni, mi nga vileli hi leswi mi nga ndzi xavisa ndzi ta halenu, hikuva Xikwembu xi ndzi rhumile ku rhangela n'wina, ndzi ta tiva ku mi hanyisa. 
6 Hikuva malembe mambirhi lawa ndlala a yi ri kona emisaveni; kambe ka ha ta ntlhanu wa malembe lawa, ku nga taka ku nga rimiwi, ni ku tshoveriwa nchumu ha wona. 
7 Xikwembu xi ndzi rhumile emahlweni ka n'wina ku mi ponisa emisaveni, ni ku mi hanyisa hi ku pona lokukulu. 
8 Kambe sweswi, a hi n'wina mi ndzi rhumeke halenu, i Xikwembu; xi ndzi endle leswaku ndzi va tata wa Faro, ni hosi ya yindlu ya yena hinkwayo, ni mufumi wa tiko hinkwaro ra Egipta.
9 “Hatlisani mi ya eka tatana, mi ta ku eka yena: N'wana wa wena Yosefa u te: ‘Xikwembu xi ndzi endle hosi ya Egipta hinkwayo; rhelela u ta halenu eka mina, u nga tshuki u hlwela. 
10 U ta aka etikweni ra Goxeni, u va ekusuhi na mina, wena ni vana va wena, ni vana va vana va wena, ni swifuwana swa wena, ni swifuwo swa wena, ni hinkwaswo leswi nga swa wena. 
11 Ndzi ta ku wundla kona (hikuva malembe ya ntlhanu ya ndlala ma ha ta), hileswaku u nga ti tshuka u hungutiwa wena, ni yindlu ya wena, ni lava u nga na vona hinkwavo.’
12 “Sweswi, mi swi vone hi mahlo, na Benjamini, ndzisana ya mina, u vone hi mahlo, leswaku i nomu wa mina lowu vulavulaka na n'wina. 
13 Mi ta ambela tatana vukulukumba bya mina hinkwabyo kwala Egipta, ni hinkwaswo leswi mi swi voneke; mi hatlisa mi tisa tatana halenu.”
14 Kavaloko a wela enhan'wini ya Benjamini, ndzisana ya yena, a rila; Benjamini na yena a rila enhan'wini ya yena. 
15 A tlhela a ntswontswa vamakwavo hinkwavo, a rila na vona; endzhaku ka swona, vamakwavo va tiva ku vulavula na yena.
16 Kambe mpfumawulo wa timhaka teto wu twakala endlwini ya Faro, va ku: vamakwavo va Yosefa va tile; Faro ni malandza ya yena va swi khensa. 
17 Kutani Faro a ku eka Yosefa: “Byela vamakwenu, u ku: ‘Endlisani sweswo; rhwexani timbhongolo ta n'wina, mi muka, 
18 mi ya etikweni ra Kanana, mi ta vuya ni tata wa n'wina ni tinghamu ta n'wina, mi ta la ka mina; ndzi ta mi nyika laha ku sasekeke etikweni ra Egipta, mi dya ku nona ka tiko.’ 
19 Sweswi, u nyikiwe ku lerisa ka mina: ‘Endlisani sweswo; tekani etikweni ra Egipta tigolonyi leti nga ta teka vana va n'wina ni vasati va n'wina, mi vuya ni tata wa n'wina halenu. 
20 Mi nga tshuki mi kanakanela swibya swa n'wina, hikuva leswi sasekeke etikweni hinkwaro ra Egipta i swa n'wina.’ ”
21 Vana va Israele va endlisa sweswo; Yosefa a va nyika tigolonyi hi ku lerisa ka Faro, a va longela ni timbuva ta ndlela. 
22 A nyika un'wana ni un'wana tinguvu ta ku hundzuluxela, kambe a nyika Benjamini madzana manharhu ya tixikele ta silivhere, ni tinguvu to hundzuluxela ta ntlhanu. 
23 Eka tata wa yena, a rhumela timbhongolo ta khume, ti rhwele leswo saseka swa tiko ra Egipta, ni khume ra timbhongolo ta matswele, ti rhwele koro ni swinkwa ni timbuva ta tata wa yena ta ndlela. 
24 Kutani a tlherisa vamakwavo va famba; a engeta a ku eka vona: “Mi nga tshuki mi holovelana endleleni.”
25 Vona va suka eEgipta, va tlhandluka va ya fika etikweni ra Kanana, eka Yakobo, tata wa vona. 
26 Kutani va n'wi ambela, va ku: “Yosefa wa hanya; kunene hi yena a nga nkulukumba etikweni hinkwaro ra Egipta.” Kambe mbilu ya Yakobo yi ku ntswo, hikuva a a nga kholwi ha vona.
27 Kambe va n'wi byela marito hinkwawo lawa Yosefa a nga va byela wona. Kuteloko a vona tigolonyi leti Yosefa a nga ti rhumela ku ta n'wi teka, mbilu ya Yakobo, tata wa vona, yi tlhela yi khindlimuka. 
28 Kutani Israele a ku: “Swi ringene! Yosefa n'wananga wa ha hanya; ndzi ta ya ndzi ya n'wi vona ndzi nga si fa.”
GENESA 46
01 Israele a suka a ri ni swilo swa yena hinkwaswo; a fika eBerexeba, a humesela Xikwembu xa Isaka, tata wa yena, magandzelo. 
2 Kutani Xikwembu xi vulavula na Israele hi swivonakariso swa vusiku, xi ku: “Yakobo, Yakobo!” A hlamula a ku: “Hi mina loyi.”
4 Xi ku: “Hi mina Xikwembu, Xikwembu xa tata wa wena; u nga chavi ku ngirimela eEgipta, hikuva ndzi ta ku endla tiko lerikulu kona. 
5 Na mina ndzi ta ngirimela eEgipta na wena, kambe ndzi ta tlhela ndzi ku tlhandlukisela halenu hakunene; Yosefa u ta ku vuyetela mahlo.”
6 Yakobo a suka eBerexeba; vana va Israele va fambisa Yakobo, tata wa vona, ni swihlangi swa vona, ni vasati va vona hi tigolonyi toleto Faro a nga ti rhuma ku ya va rhurhisa. 
7 Va teka ni mitlhambi ya vona ni swigotso leswi ngi va ri na swona etikweni ra Kanana, va kongoma eEgipta, a ri Yakobo ni rixaka ra yena hinkwaro. 
8 A teka na yena vana va yena, ni vatukulu va yena, ni vana va xisati va yena, ni vatukulu va xisati va yena, ni rixaka ra yena hinkwaro, va ya eEgipta.
9 Mavito ya vana va Israele lava nga ya eEgipta, hi lawa: Yakobo ni vana va yena. Mativula ya Yakobo i Rhuveni. 
10 Vana va Rhuveni: Hanoko, na Palu na Hesironi na Karimi. 
11 Vana va Simiyoni: Yemuwele, na Yamini, na Ohada, na Yakini, na Sohari, na Xawulu, n'wana wa nsati wa Mukanana. 
12 Vana va Levhi: Gerixoni, na Kohata na Merari. 
13 Vana va Yuda: Ere, na Onani, na Xela, na Perese na Zera; kambe Ere na Onani a va fele etikweni ra Kanana. Vana va Perese a a ri Hesironi na Hamula. 
14 Vana va Isakara: Tola, na Puwa, na Yobo na Ximroni. 
15 Vana va Zebuloni: Seredi, na Elone na Yahaliele. 
16 Hi vona vana va Leya, lava a velekeleke Yakobo, loko va ha ri Padani-Aramu, na Dina, n'wana wa xisati wa Yakobo; vana va yena va xinuna ni va xisati a va ri vanhu va 33.
17 Vana va Gadi: Sefoni, na Hagi, na Xuni, na Esiboni, na Eri, na Arodi na Areli. 
18 Vana va Asere: Yimina, na Yixivha, na Yixivhi, na Beriya, na Seraka, makwavo wa xisati wa vona. Vana va Beriya a va ri va Hebere na Malikiele. 
19 Hi vo lavo vana va Zilipa, yeloyi Labani a nyikeke Leya, n'wana wa yena; a velekele Yakobo vanhu valavo, va khume na ntlhanu na un'we.
20 Vana va Rahele, nkata Yakobo: Yosefa na Benjamini. 
21 Etikweni ra Egipta, Yosefa a veleka Manase na Efrayimi, lava a velekeriweke hi Asnati, n'wana Potifera, muprista wa Ono. 
22 Vana va Benjamini: Bela, na Bekere, na Axibele, na Gera, na Naamani, na Ehi, na Roxa, na Mupimi, na Hupimi, na Aridi. 
23 Valavo i vana va Rahele, lava a velekeleke Yakobo; hinkwavo a va ri vanhu va khume na mune.
24 N'wana wa Dani a a ri Huximi. 
25 Vana va Neftali: Yahasele, na Guni, na Yesere, na Xileme. 
26 Hi vona vana va Biliha, yeloyi Labani a nga nyika Rahele, n'wana wa yena; a velekela Yakobo vana valavo; hinkwavo a va ri vanhu va ntlhanu na vambirhi.
27 Vanhu hinkwavo lava nga ya Egipta na Yakobo, va hume eswifungheni swa yena, a va ri vanhu va 66, ehandle ka vasati va vana va Yakobo. 
28 Kutani vana va Yosefa, lava velekeriweke yena eEgipta, a va ri vambirhi. Vanhu hinkwavo va yindlu ya Yakobo lava nga ya eEgipta, a va ri 70.
29 Yakobo a rhangisa Yuda emahlweni, a n'wi rhumela eka Yosefa, a ta n'wi lunghisela ndlela ya eku ya eGoxeni. Va fikisa sweswo etikweni ra Goxeni. 
30 Kutani Yosefa a bohela kalichi yakwe, a khandziya, a ya hlangana na Israele, tata wakwe, eGoxeni, kutani a humelela eka yena, a wela enhan'wini ya yena, a rila a hlwela enhan'wini ya yena. 
31 Kutani Israele a ku eka Yosefa: “A ndzi fe sweswi, leswi ndzi nga vona mombo wa wena, hikuva wa karhi wa hanya.”
32 Kutani Yosefa a ku eka vamakwavo ni ka va yindlu ya tata wa yena: “Ndza ha tlhela ndzi ya tivisa Faro, ndzi ta ku eka yena: ‘Vamakwerhu ni va yindlu ya tatana lava humaka etikweni ra Kanana, va fikele la ka mina; 
33 vanhu lava, i varisi, hikuva ntirho wa vona i ku risa mitlhambi, va tile ni swifuwana swa vona ni swifuwo swa vona, ni swigotso hinkwaswo leswi va nga na swona.’ 
34 Kutakuloko Faro a mi vitana, a mi vutisa, a ku: ‘Mitirho ya n'wina i yihi?’ 
35 mi ta ku eka yena: ‘Malandza ya wena i varisi va mitlhambi, ku suka evutsongwaneni bya hina ku fikela sweswi, hina ni vatata wa hina.’ Hi kona mi nga ta tiva ku tshamisa etikweni ra Goxeni, hikuva varisi hinkwavo va mitlhambi va nyenyetsa etikweni ra Egipta.”
GENESA 47
01 Yosefa a ya tivisa Faro, a ku eka yena: “Tatana u humile hi le Kanana, ni vamakwerhu ni swifuwana swa vona, ni swifuwo swa vona, ni swilo hinkwaswo swa vona, kutani hi lavaya etikweni ra Goxeni.” 
2 A teka vamakwavo va ntlhanu, a ya na vona emahlweni ka Faro. 
3 Faro a ku eka vamakwavo va Yosefa: “Mitirho ya n'wina hi yihi?”Va ku eka Faro: “Malandza ya wena i varisi hambi va ri vatata wa hina.” 
5 Va engeta va ku eka Faro: “Hi tile ku ta luvela etikweni leri, hikuva a ka ha ri na vudyelo bya mitlhambi ya malandza ya wena, hikuva ndlala yi tikerile tiko ra Kanana; ha ku khongela sweswi, leswaku malandza ya wena ma pfumeleriwa ku aka etikweni ra Goxeni.” 
6 Faro a byela Yosefa a ku: “Tata wa wena ni vamakwenu va tile eka wena; 
7 tiko ra Egipta ri le mahlweni ka wena; akisa tata wa wena ni vamakwenu etikweni leri tlurisaka hi ku saseka: u va akisa etikweni ra Goxeni; kutani loko u tiva vavanuna lavo tlhariha exikarhi ka vona, u va veka varisa va mitlhambi ya mina.”
8 Yosefa a tisa Yakobo, tata wa yena emahlweni ka Faro. Kutani Yakobo a katekisa Faro. 
9 Faro a ku eka Yakobo: “Masiku ya ku hanya ka wena i mangani xana?”
10 Yakobo a ku eka Faro: “Masiku ya ku hanya ka mina i malembe ya dzana ni makume manharhu, kambe masiku ya ku hanya ka mina ma komanyanile, ma vuya ma biha; a ndzi fikanga emasikwini ni le malembeni ya vatatana, emikarhini ya ku hanya ka vona.” 
11 Yakobo a katekisa Faro, kutani a suka emahlweni ka Faro. 
12 Yosefa a akisa tata wa yena ni vamakwavo etikweni ra Egipta, a va nyika vuako lebyo nona etikweni ra Ramsese, hilaha Faro a nga lerisa hakona. 
13 Kutani Yosefa a wundla tata wakwe ni vamakwavo, ni va yindlu ya tata wakwe, hi ku encenyeta ku tala ka vana va vona.
14 Kambe swakudya a swi pfumaleka emisaveni hinkwayo, hikuva ndlala a yi tikile ngopfungopfu etikweni ra Egipta, ni le tikweni ra Kanana, a va gon'hwela hikwalaho ka ndlala. 
15 Kutani Yosefa a hlengeletela mali hinkwayo ya lava telaka ku xava koro, yi ri leyi humaka etikweni ra Egipta ni le tikweni ra Kanana; kutani Yosefa a heleketa mali leyi endlwini ya Faro. 
16 Kuteloko mali yi herile etikweni ra Egipta ni le tikweni ra Kanana, Vaegipta hinkwavo va ta eka Yosefa, va ku: “Hi nyike swakudya! Xana hi ta fa emahlweni ka wena leswi hi nga helelwa hi mali?”
17 Yosefa a ku: “Nehani mitlhambi ya n'wina, ndzi ta mi ha swakudya ematshan'weni ya swifuwo swa n'wina, leswi mali yi heleke.” 
18 Kutani va neha mitlhambi ya vona eka Yosefa, Yosefa a va nyika swakudya, va neha ni tihanci, ni mitlhambi ya swifuwana ni mitlhambi ya swifuwo, ni ya timbhongolo; kutani a va hanyisa hi koro hi lembe lero hinkwaro, ematshan'weni ya mitlhambi ya vona hinkwayo.
19 Kuteloko lembe lero ri hundzile, va ta eka yena hi lembe leri tlhandlamaka, va ku eka yena: “Hosi, hi nga ka hi nga ku fihleri, hikuva mali yi herile, ni mitlhambi ya swifuwo yi tlhelele eka n'wini wa hina; a ka ha salangi nchumu, loko yi nga ri miri ya hina ni masimu ya hina ntsena. 
20 Xana hi nga fela yini emahlweni ka wena, hina ni tiko ra hina? Wa nga hi xava sweswi, hina ni masimu ya hina hi swakudya; hina ni masimu ya hina, hi ta va makhumbi ya Faro; hi nyike ni mbewu, hi ta tiva ku hanya hi nga fi, ni masimu ya hina ma nga hundzuki nhova.”
21 Hi mukhuva wulowo tiko hinkwaro ra Egipta, Yosefa a ri xavela Faro; hikuva Vaegipta va xavisa un'wana ni un'wana nsimu ya yena, hikuva ndlala yi va hlurile; kutani tiko ri fuwa hi Faro. 
22 Loko va ri vanhu, a va hlengeleta emitini ku sungula emaaveni ya tlhelo rin'wana ra Egipta ku yisa tlhelo rin'wana. 
23 Ntsena tiko ra vaprista a nga ri xavanga, hikuva vaprista a va ri ni nhlengo lowu humaka eka Faro, va dya nhlengo wa vona, lowu va nga hiwa hi Faro; hikwalaho a va xavisanga masimu ya vona. 
24 Kavaloko Yosefa a ku eka tiko: “Maswivo, ndzi mi xavele Faro, swin'we ni masimu ya n'wina. Mbewu ya n'wina hi leyi, mi ya rima tiko. 
25 Kutaku siku ra ku tshovela, xirhundzu xa vuntlhanu, mi ta nyika Faro, swirhundzu leswa mune swi ta va swa n'wina, swi va swa mbewu leyi mi nga ta byala yona, swi mi fihluta ni va tindlu ta n'wina, ni swihlangi swa n'wina.”
26 Vona va ku: “U hi hanyisile! A hi kume tintswalo emahlweni ka hosi, hi ta va makhumbi ya Faro.” 
27 Hikwalaho Yosefa a veka nawu etikweni ra Egipta, ku kondza ku fika sweswi, hileswaku Faro a a nyikiwe ku pambula ka vuntlhanu. Masimu ya vaprista hi wona ntsena lama nga fuwangiki hi Faro.
28 Vaisraele va ake etikweni ra Egipta, etikweni ra Goxeni, va fuwa kona, va tala, va engeteleka ngopfungopfu. 
29 Yakobo a hanya etikweni ra Egipta hi malembe ya 17; kambe masiku ya Yakobo, ni malembe ya ku hanya ka yena, a ma ri malembe ya 147. Kutani nkarhi wolowo Yakobo a nga ta fa ha wona, loko wu tshinerile, a vitana Yosefa, n'wana wa yena, a ku eka yena: “Loko ndzi kume tintswalo emahlweni ka wena, wanga veka voko ra wena ehansi ka ndzhumbi wa mina, u ndzi endlela hi tintswalo ni vunene, u nga ndzi lahli kwala Egipta. 
31 Kutakuloko ndzi etlela ni vatata wa mina, u ndzi teka laha Egipta, u famba u ya ndzi lahla esirheni ra vona.”
32 Yosefa a ku: “Ndzi ta endla hilaha u nga vula hakona.”
33 Yakobo a ku: “Ndzi hlambanyele”; kutani a n'wi hlambanyela. Kutani Israele a korhamela exiseketelweni xa byetlelo bya yena.
GENESA 48
01 Endzhaku ka timhaka teto, va ku eka Yosefa: “Waswivo, tata wa wena wa vabya.” Kavaloko a teka vana va yena vambirhi, Manase na Efrayimi. 
2 Kutani va tivisa Yakobo, va ku: “N'wana wa wena, Yosefa, hi loyi, wa ta eka wena.” Kutani Israele a sisimuka, a tshamisa emasangwini. 
3 Yakobo a ku eka Yosefa: “Xikwembu xa matimba hinkwawo xi tshama xi tikomba eka mina eLuzi, etikweni ra Kanana, xi ndzi katekisa, 
4 xi ku eka mina: ‘Waswivo, ndzi ta ku andzisa ndzi ku tata, ndzi ku endla vunyingi bya matiko, ndzi ku nyika tiko leri, ni vatukulu va wena, endzhaku ka wena, yi ta va ndzhaka leyi nga heriki.’
5 “Kutani sweswi, vana va wena lavambirhi, lava u va velekeke etikweni ra Egipta, ndzi nga si ta eka wena etikweni ra Egipta, va ta va va mina: Efrayimi na Manase va ta va va mina kukotisa Rhuveni na Simiyoni. 
6 Kambe vana va wena lava u nga va veleka endzhaku ka vona, va ta va va wena; va ta hlayiwa hi mavito ya vamakwavo. 
7 Kuteloko ndzi ri karhi ndzi huma ePadani, ndzi fela hi Rahele, etikweni ra Kanana, endleleni, mpfhuka wu nga ri wungani ku fika eEfrata; ndzi n'wi lahla kona, endleleni leyi yaka eEfrata.” (Wu nge Betlehema).
8 Kakuloko Israele a vona vana vambirhi va Yosefa, a ku: “Valavo i va mani xana?”
9 Yosefa a hlamula a ku eka tata wa yena: “I vana va mina, valavo Xikwembu xi ndzi nyikeke vona kwala.” Yakobo a ku eka yena: “Wa nga va neha eka mina, ndzi va katekisa.” 
11 Kambe mahlo ya Israele a ma kunguhele hi ku dyuhala, a tsandzeka ku vona. Yosefa a va tshineta, yena a va ntswontswa, a va singarhela. 
12 Kutani Israele a ku eka Yosefa: “A ndzi nga ehleketanga leswaku ndzi ta vona mombo wa wena, kasi hilaha Xikwembu xi vuyeke xi ndzi langutisisa ni vana va wena.” 
13 Kutani Yosefa a va susa emarumbini ya tata wa yena, a khinsama ehansi.
14 Yosefa a tlhela a va teka havambirhi, a veka Efrayimi evokweni ra yena ra xinene, a kongomana ni voko ra ximatsi ra Israele; Manase yena, a a ri evokweni ra ximatsi, a kongomana ni voko ra xinene ra Israele, a va tshinetela eka yena. 
15 Kambe Israele a tshambulutela voko ra xinene a ri veka enhlokweni ya Efrayimi (kasi a a ri wandzisana), kutani voko ra ximatsi a ri tlhandleka enhlokweni ya Manase, a hambanyisa mavoko ha vomu, kasi Manase a a ri lowa hosi. 
16 Kavaloko a katekisa Yosefa, a ku: “Xikwembu lexi vakokwana, Abrahama na Isaka, va fambeke emahlweni ka xona, Xikwembu lexi nga ndzi risa mpfhuka ndzi velekiwa ku fikela sweswi, 
17 ni ntsumi leyi nga ndzi lamula eku biheni hinkwako, a xi katekise varisanyana lavo; a va thyiwe vito ra mina, ni mavito ya vakokwana Abrahama na Isaka, va andza ngopfungopfu laha emisaveni.”
18 Kambe, kuteloko Yosefa a vona leswaku tata wa yena a tlhandleke voko ra yena lera xinene enhlokweni ya Efrayimi, mhaka leyi, yi n'wi vavisa; kutani a tlakusa voko ra tata wa yena a ri susa enhlokweni ya Efrayimi, a tlhandlekisa enhlokweni ya Manase; 
19 Yosefa a ku eka tata wa yena: “U nga endlisi sweswo tatana, hikuva loyi hi lonkulu; tlhandleka voko ra wena ra xinene enhlokweni ya yena.”
20 Kambe tata wa yena a ala, a ku: “Ndza swi tiva, n'wananga, ndza swi tiva; na yena u ta va tiko, na yena, u ta va nkulukumba, hambi swi ri sweswo, ndzisana u ta va lonkulu eka yena, ni vatukulu va yena va ta endla vunyingi bya matiko.”
21 A va katekisa sweswo hi siku lero, a ku: “Vaisraele a va vule ku kateka ha wena, va ku: ‘Xikwembu a xi ku endle kukotisa Efrayimi ni kukotisa Manase.’ ” Hi mukhuva wolowo, a veka Efrayimi emahlweni ka Manase.
22 Kutani Israele a ku eka Yosefa: “Waswivo, ndza fa; kambe Xikwembu xi ta va na n'wina, xi ta mi tlherisela etikweni ra vakokwa wa n'wina. 
23 Kutani mina ndzi ku nyika ku avela kun'wana ehandle ka vamakwenu, swi nga leswi ndzi swi kumeke eka Vaamori hi tlhari ra mina ni vurha bya mina.”
GENESA 50
01 Kavaloko Yosefa a tiwisa ehenhla ka mombo wa tata wa yena, a rila ehenhla ka yena, a n'wi ntswontswa. 
2 Yosefa a lerisa tin'anga leti n'wi tirhelaka ku phutsela ni ku tota tata wa yena; tin'anga ti phutsela Israele; 
3 ku hundza masiku ya mune wa makume, hikuva masiku ya ku phutsela ma endlisa sweswo; kutani Vaegipta va n'wi rila hi masiku ya 70.
4 Kuteloko masiku ya nkosi wa yena ma hundzile, Yosefa a vulavula ni va yindlu ya Faro, a ku: “Kungakuloko ndzi kume tintswalo emahlweni ka n'wina, ma nga rhiyeketa tindleve ta Faro, mi ku: 
5 ‘Tatana u ndzi hlambanyisele, a ku: Waswivo, ndza fa; u va u ndzi lahla esirheni ra mina leri ndzi tixaveleke rona etikweni ra Kanana; ndzi pfumeleleni sweswi, ndzi tlhandluka ndzi ya lahla tatana; ndzi ta tlhela ndzi vuya.’ ”
6 Kutani Faro a ku: “Tlhandluka, u ya lahla tata wa wena, hilaha a ku hlambanyiseleke hakona.”
7 Yosefa a tlhandluka, a ya lahla tata wa yena; kutani malandza hinkwawo ya Faro, vakulukumba va yindlu ya yena, ni vakulu hinkwavo va tiko ra Egipta, va tlhandluka na yena, 
8 swin'we ni va yindlu hinkwayo ya Yosefa, ni vamakwavo, ni va yindlu ya tata wa yena; va siya vana va vona, ni swifuwana, ni swifuwo swa vona ntsena etikweni ra Goxeni. 
9 Ku tlhandlukele tigolonyi na yena kun'we ni va tihanci; ri ri pfhumba lerikulu ngopfu.
10 Va fika exivuyeni xa Atadi, lexi nga entsungeni wa Yordani, kutani va rila kona hi nhlomulo lowukulu, ni mikosi leyikulu; kutani Yosefa a tshamisela tata wa yena kona enkosini hi masiku ya ntlhanu na mambirhi. 
11 Kutani vaaki va tiko lero, va nga Vakanana, kuteloko va vona mikosi exivuyeni xa Atadi, va ku: “Mikosi ya vona Vaegipta, hi leyikulu,” hikwalaho va thyaka xivuya lexi, Avele-Misrayimi xi le ntlhandlukweni wa Yordani.
12 Vana va Yakobo va endla hi yena hilaha a va leriseke hakona. 
13 Vana va yena va n'wi yisa etikweni ra Kanana, va ya n'wi lahla ebakweni ra nsimu ya Makapela, leyo Abrahama ingi a yi xavile ka Efroni, wa Muhiti tlhelo ra vuxa ra Mamre, leswaku yi endla xilahlo xa masirha. 
14 Kuteloko Yosefa a lahlile tata wa yena, a tlhelela eEgipta, ni vamakwavo, ni hinkwavo lava nga famba na yena ku ya lahla tata wa yena.
15 Kuteloko vamakwavo va Yosefa va vona leswaku tata wa vona u file, va byelana, va ku: “Kumbe Yosefa u ta hi venga, a hi rihisela swo biha hinkwaswo leswi hi tshamaka hi n'wi endla swona.” 
16 Va tivisa Yosefa, va ku: “Tata wa wena u tshama a vula, a nga si fa, a ku: 
17 ‘Mi ta byela Yosefa, mi ku: Wa nga rivalela milandzu ya vamakwenu ni ku dyoha ka vona, hikuva va ku endlile swo biha,’ kambe sweswi, wa nga khomela malandza ya Xikwembu xa tata wa wena ku dyoha ka vona!” Kutani Yosefa a rila loko va vulavula na yena.
18 Kambe vamakwavo va ta hi xiviri xa vona, va tiwisa emahlweni ka yena, va ku: “Waswivo, hi malandza ya wena!”
19 Yosefa a ku eka vona: “Mi nga tshuki mi chava; ndzi nga tiveka ematshan'weni ya Xikwembu xana? 
20 N'wina a mi anakanyile ku ndzi endla swo biha, kasi Xikwembu xi kanele vunene, leswaku xi ta endla leswi humeleleke sweswi, xi ta hanyisa tiko lerikulu. 
21 Sweswi, mi nga chaveni, ndzi ta mi fihluta ni vana va n'wina.” A va chavelerisa sweswo, a rhulisa ni timbilu ta vona.
22 Yosefa a a akile eEgipta, ni va yindlu ya tata wa yena; kutani Yosefa a hanya malembe ya dzana na khume rin'we. 
23 A vona vana va Efrayimi ku yisa eka vatukulu va xikandzatsolo; ni vana va Makiri, n'wana Manase, na vona va velekiwile ematsolweni ya Yosefa. 
24 Kutani Yosefa a ku eka vamakwavo: “Ndza fa; Xikwembu xi ta mi endzela kunene, xi ta mi humesa etikweni leri, xi mi yisa etikweni leri xi nga hlambanyela Abrahama, na Isaka, na Yakobo, leswaku xi ta va nyika rona.” 
25 Yosefa a hlambanyisa vana va Israele, a ku: “Ndzi vurisile, Xikwembu xi ta mi endzela, emikarhini yeleyo mi ta susa marhambu ya mina kwala, mi famba na wona.”
26 Kavaloko Yosefa a fa, a ri ni malembe ya dzana na khume rin'we; va n'wi phutsela, va n'wi veka enkaxeni, le Egipta.
EKSODA 1
01 Hi wona mavito ya vana va Israele lava yeke Egipta na Yakobo va ya un'wana ni un'wana ni va yindlu ya yena: 
2 Rhuveni, na Simiyoni, na Levhi, na Yuda, 
3 na Isakara, na Zebuloni, na Benjamini, 
4 na Dani, na Neftali, na Gadi, na Asere. 
5 Vanhu hinkwavo va yindlu ya Yakobo a va ri 70. Yosefa a a tshamile Egipta.
6 Kutani Yosefa a fa ni vamakwavo hinkwavo, ni ntangha yoleyo hinkwayo. 
7 Kutani vana va Israele va engeteleka, va andza, va tala ngopfu, va kuma matimba, va tata tiko ra Egipta.
8 Kambe ku humelela eEgipta hosi leyintshwa, leyi nga tivangiki Yosefa. 
9 Yi ku eka tiko ra yona: “Langutani rixaka ra vana va Israele, ri hi tlula hi ku tala ni matimba. 
10 A hi va endleni hi mano, leswaku va nga andzi ngopfu; va nga tshuki, loko ku humelela muvango, va hlangana ni valala va hina, va lwa na hina, kutani va suka etikweni leri.” 
11 Kutani ku vekiwa valanguteri ehenhla ka vona va ta va karhata hi mitirho yo vavisa. Hi mukhuva wolowo va akela Faro miti ya switlati ya Pitomu na Ramsese. 
12 Kambe, loko va xanisiwa sweswo, hi loko va andza ngopfu, va tala. Kutani vana va Israele va vengiwa hakona. 
13 Kutani Vaegipta va tirhisa vana va Israele hi vukhumbi; 
14 va vavisa ku hanya ka vona hi mitirho leyo tika ya switina, ni mitirho hinkwayo ya masimu; ntirho hinkwawo lowu, va va tirhisa hi ku va xanisa.
15 Kutani hosi ya Egipta yi byela masungakati ya Vaheveru (vito ra un'wana a a ri Xifira, ni ra un'wana, Puwa), yi ku: 
16 “Loko mi tshamela vasati va Vaheveru, loko mi va vona va veleka, loko n'wana a ri wa wanuna, mi n'wi dlaya; kambe loko a ri wanhwanyana, n'wi tshikeni a hanya.” 
17 Kambe masungakati ma chava Xikwembu; a ma endlanga hilaha hosi ya Egipta yi ma byeleke hakona; kambe ma ponisa vandzisanyana. 
18 Kambe hosi ya Egipta yi vitana masungakati, yi ku eka wona: “Mi endlele yini sweswo mi ponisa vandzisanyana?”
19 Masungakati ma ku eka Faro: “Hi leswi vasati va Vaheveru va nga faniki na Vaegipta; va ni matimba, kutani loko sungakati ri fika eka vona, ri va kuma va velekile.” 
20 Kutani Xikwembu xi katekisa masungakati; tiko ri andza ri tala ngopfu. 
21 Kambe, hikuva masungakati ma chavile Xikwembu, Xikwembu xi katekisa tindlu ta vona. 
22 Kutani Faro a lerisa tiko ra yena hinkwaro, a ku: “Vandzisanyana hinkwavo lava nga ta velekiwa, va cukumeteni enambyeni; kambe vanhwanyana hinkwavo, mi va tshika va hanya.”
EKSODA 2
01 Kavaloko wanuna wa yindlu ya Levhi a ya teka wanhwana wa rixaka ra Levhi. 
2 Nsati loyi loko a tikile, a veleka n'wana wa wanuna; kuteloko a vona leswaku i xihlangi xo saseka, a xi fihla hi tin'hweti tinharhu. 
3 Kambe leswi a tsandzekaka ku engeta a xi fihla, a ya teka xirhundzu xa tinhlanga, a xi tota hi ntita ni nhlaka, kutani a nghenisa xihlangi eka xona, a xi veka exikarhi ka tinhlanga eribuwini ra nambu. 
4 Kambe makwavo wa xihlangi, wa wanhwana, a yima ekulenyana ku languta lexi nga ta n'wi humelela.
5 Kutani n'wana Faro, wa wanhwana, a ngirimela enambyeni ku ya hlamba; vanhwanyana va yena a va fambafamba eribuwini ra nambu, kuteloko a vonile ngula exikarhi ka nhlanga, a rhuma nandza wa yena ku ya yi teka. 
6 Kuteloko a yi funungurile, a vona n'wana wa wanuna a ri karhi a rila. A n'wi twela vusiwana, a ku: “I n'wana wa Vaheveru.”
7 Kambe makwavo wa xihlangi a ku eka n'wana wa Faro: “Xana ndzi nga ya ndzi ku vitanela muan'wisi exikarhi ka vavasati va Vaheveru, a ta ku an'wisela xihlangi-ke?”
8 N'wana Faro a ku eka yena: “Yana.” Kutani wanhwana a suka, a ya vitana mana wa n'wana. 
9 N'wana Faro a ku eka yena: “Teka xihlangi lexi, u ndzi an'wisela xona; ndzi ta ku hakela.” Kutani wansati a teka xihlangi, a ya xi an'wisa. 
10 Kuteloko n'wana a kurile, a n'wi yisa eka n'wana Faro, yena a n'wi endla n'wana wa yena, a n'wi thya vito ra Muxe (hileswaku la humesiweke ematini), a ku: “Hikuva ndzi n'wi humesile ematini.”
11 Emikarhini yoleyo, kuteloko Muxe a kurile, a endza eka varikwavo, a ta vona ntirho wo tika wa vona; kutani a vona wanuna wa Muegipta a ba wanuna wa rikwavo, wa Muheveru. 
12 A languta hala ni hala, kutani leswi ku nga vonakiki munhu, a dlaya Muegipta, a n'wi lahla esaveni. 
13 Siku leri tlhandlamaka a huma kambe, a vona vavanuna vambirhi va Vaheveru va karhi va lwa; a ku eka loyi a nga ni nandzu: “U n'wi bela yini warikwenu xana?”
14 Yena a ku: “I mani la ku vekeke hosi ni muavanyisi wa hina xana? Xana u rhandza ku ndzi dlaya tani hi leswi u nga dlaya Muegipta?” Muxe a tshuka, a ku: “Kunene mhaka leyi yi twakarile.” 
15 Kambe Faro loko a twa mhaka leyi, a lava Muxe ku n'wi dlaya. Kambe Muxe a balekela Faro, a ya fika etikweni ra Midiyani, a tshamisa exihlobyeni.
16 Muprista wa Midiyani a a ri ni vana va vanhwanyana va ntlhanu na vambirhi, kutani va ta eku keni ka mati, va tata switsengele ku nwisa mitlhambi ya tata wa vona. 
17 Kambe varisi va fika va va hlongola; kambe Muxe a suka a yima, a va lamulela, a nwisa mitlhambi ya vona. 
18 Kuteloko va tlhelele ekaya, eka Rhuwele, tata wa vona, a ku: “Mi hatlisile ha yini ku vuya namuntlha xana?”
19 Va ku: “Muegipta u hi lamulele eka varisi, a hi kelelela mati layo tala; a nwisa mitlhambi ya hina.”
20 A ku eka vana va yena: “Wanuna loyi u kwihi, mi n'wi siyele yini? N'wi viteni, a ta dya swakudya.”
21 Kutani Muxe a pfumela ku aka ni munhu loyi, kutani a teka Sipora, n'wana wa yena. 
22 Kutani Sipora a veleka n'wana wa wanuna; Muxe a n'wi thya vito ra Gerixomu  (muluveri) hikuva a ku: “Ndzi muluveri etikweni ra van'wana.”
23 Kuteloko malembe layo tala ma hundzile, hosi ya Egipta yi fa. Loko va ri vana va Israele, a va ri karhi va rila hikwalaho ka vukhumbi bya vona; va huwelela, kutani ku huwelela ka vona hikwalaho ka vukhumbi bya vona ku fika eka Xikwembu. 
24 Xikwembu xi yingisa ku rila ka vona, xi tsundzuka ntwanano wa xona na Abrahama, na Isaka, na Yakobo; 
25 kutani Xikwembu xi languta vana va Israele, xi va tiva.
EKSODA 3
01 Muxe a a ri murisi wa tinyimpfu ta Yetro, mukon'wana wa yena, muprista wa Midiyani; kutani a yisa ntlhambi etlhelo ra mananga, a fika entshaveni ya Xikwembu, eHorebe. 
2 Ntsumi ya Yehovha yi humelela eka yena emalangavini ya ndzilo, exikarhi ka xihlahla; kuteloko Muxe a langutile, a vona xihlahla xi pfurha hi ndzilo, kambe xihlahla xi nga heli. 
3 Muxe a ku: “Ndza ha hambuka, ndzi ya vona masingita lamakulu lawa, xihlahla xi nga heli ha yini hi ku tshwa.”
4 Yehovha a vona leswaku u hambukele ku ta languta, Xikwembu xi n'wi vitana xi ri exikarhi ka xihlahla, xi ku: “Muxe, Muxe!” Yena a ku: “Hi mina loyi.”
5 Xikwembu xi ku: “U nga tshuki u tshinela la; susa tintanghu emilengeni ya wena, hikuva xivandla lexi u yimeka eka xona i misava leyo kwetsima.” 
6 Xi engeta xi ku: “Hi mina Xikwembu xa tata wa wena, Xikwembu xa Abrahama, ni Xikwembu xa Isaka, ni Xikwembu xa Yakobo.” Kavaloko Muxe a funengeta mombo wa yena, hikuva a a chava ku languta Xikwembu.
7 Kutani Yehovha a ku: “Ndzi vonisisile ku xaniseka ka tiko ra mina eEgipta, ndzi yingisile ku rila ka vona hikwalaho ka lava va va xanisaka; hikuva ndzi tiva nhlomulo wa vona; 
8 ndzi xikele ku ta va kutsula emavokweni ya Vaegipta, ni ku va humesa etikweni lero, ndzi va yisa etikweni lerikulu, lero saseka, etikweni ra ntswamba ni vulombe, evutshan'weni bya Vakanana, ni Vahiti, ni Vaamori, ni Vaperesi, ni Vahivhi, ni Vayebusi. 
9 Sweswi, ku huwelela ka vana va Israele ku fikile eka mina; ndzi ku vonisisile ku xaniseka loku Vaegipta va va xanisaka hakona. 
10 Sweswi, famba, ndza ku rhuma eka Faro, u ya humesa eEgipta tiko ra mina, vana va Israele.”
11 Muxe a ku eka Xikwembu: “Ndzi mani mina, ku ya eka Faro, ndzi ya humesa vana va Israele eEgipta?”
12 Xikwembu xi ku: “Ndzi ta va na wena. Xikombiso xa leswaku hi mina la ku rhumaka, hi lexi: kutakuloko u humesile tiko ra mina eEgipta, mi ta tirhela Xikwembu entshaveni leyi.”
13 Kutani Muxe a ku eka Xikwembu: “Waswivo, loko ndzi ta famba eka vana va Israele, ndzi va byela, ndzi ku: ‘Xikwembu xa vatata wa n'wina xi ndzi rhumile eka n'wina,’ vona va ku eka mina: ‘Vito ra xona i mani?’ ndzi ta ku yini eka vona?”
14 Xikwembu xi ku eka Muxe: “Hi mina Loyi a nga kona.” Kambe xi ku: “U ta vurisa sweswo eka vana va Israele, u ku: ‘Loyi a nga kona u ndzi rhumile eka n'wina.’ ” 
15 Xikwembu xi engeta xi ku eka Muxe: “U ta va byela, u ku: ‘Yehovha, Xikwembu xa vatata wa n'wina, Xikwembu xa Abrahama, Xikwembu xa Isaka, Xikwembu xa Yakobo, xi ndzi rhumile eka n'wina.’ Hi rona vito ra mina hilaha ku nga heriki; hi xona xitsundzuxo xa mina etinxakeni ta tinxaka. 
16 Famba, u ya hlengeleta vakulukumba va Israele, u ku eka vona: ‘Yehovha, Xikwembu xa vatata wa n'wina, Xikwembu xa Abrahama, ni xa Isaka, ni xa Yakobo, xi tikombisile eka mina,’ xi ku: ‘Ndzi mi kambile kunene; ndzi vonile leswi mi endliwaka swona eEgipta,’ 
17 kutani ndzi ku: ‘Ndzi ta mi kutsula enhlomulweni wa n'wina wa Egipta, ndzi mi akisa etikweni ra Vakanana ni ra Vahiti, ni ra Vaamori, ni ra Vaperesi, ni ra Vahivhi, ni ra Vayebusi, etikweni ra ntswamba ni vulombe.’
18 “Va ta yingisa rito ra wena; kutani u ta famba ni vakulukumba va Israele eka hosi ya Egipta, mi ku eka yona: ‘Yehovha, Xikwembu xa Vaheveru, u humelele eka hina; sweswi wanga hi pfumelela ku famba riendzo ra masiku manharhu emananga, hi ta gandzela Yehovha, Xikwembu xa hina hi magandzelo.’ 
19 Kambe ndza swi tiva leswaku hosi ya Egipta yi nga ka yi nga mi pfumeleri ku famba, hambi mi nga endla hi matimba. 
20 Kambe ndzi ta tlakusa voko ra mina, ndzi ba Egipta hi masingita hinkwawo lawa ndzi nga ta ma endla kona. Endzhaku ka swona, yi ta mi pfumelela ku famba.
21 “Ndzi ta endla leswaku tiko leri ri kuma tintswalo eka Vaegipta; kutani kutakuloko mi famba, mi nga ka mi nga fambi ntsena, 
22 kambe wansati un'wana ni un'wana u ta kombela eka loyi a akeke na yena, ni le ka loyi a tshameke endlwini ya yena mitirho ya silivhere ni ya nsuku ni tinguvu; mi ta ambexa vana va n'wina ha tona; mi ta phangisa sweswo Vaegipta.”
EKSODA 4
01 Kutani Muxe a hlamula a ku: “Kambe va nga ka va nga pfumeri, va nga ka va nga yingisi rito ra mina, hikuva va ta ku: ‘Yehovha a nga tikombisangi eka wena.’ ”
2 Yehovha a ku eka yena: “Ncini lexi xi nga evokweni ra wena xana?” A ku: “I nhonga.”
3 Kutani Yehovha a ku: “Yi hoxe hansi,” a yi hoxa ehansi, kutani yi hundzuka nyoka, kutani Muxe a yi balekela. 
4 Kavaloko Yehovha a ku eka Muxe: “Tshambuluta voko ra wena, u yi khoma hi ncila.” (Kutani Muxe a tshambuluta voko a yi khoma, kutani yi hundzuka nhonga evokweni ra yena.) 
5 “U ta endlisa sweswo va ko va pfumela leswaku Xikwembu xa vatata wa vona, Xikwembu xa Abrahama, Xikwembu xa Isaka, Xikwembu xa Yakobo, xi tikombisile eka wena.”
6 Yehovha a engeta, a ku eka yena: “Nghenisa voko ra wena exifuveni xa wena, kutani a nghenisa voko ra yena exifuveni,” loko a ri humesa, a vona voko ra yena ri basile hi nhlokonho, kukota gamboko. 
7 Kutani Xikwembu xi ku: “Tlherisa voko ra wena exifuveni,” kutani a ri tlherisa exifuveni; loko a ri humesa a ri vona ri hundzukile, ri fana ni miri wa yena. 
8 “Kungakuloko va nga pfumeri ka wena, va nga yingisi timhaka ta xikombiso lexo rhanga, va ta pfumela timhaka ta xikombiso xa vumbirhi. 
9 Kutani loko va nga pfumeri swikombiso leswimbirhi, va nga yingisi ni rito ra wena, u ta ya u ka mati ya nambu, u ma halatela ehansi, mati lawa u ma keke enambyeni, ma ta hundzuka ngati emisaveni.”
10 Kutani Muxe a ku eka Yehovha: “Yo! Wena Hosi, a ndzi munhu la tivaka ku vulavula swinene, hambi ku ri tolo, ni le tolweni, hambi ku ri loko u sungurile ku vulavula ni nandza wa wena; hikuva ndzi munhu wa nomu wo tika, ni ririmi ro nonon'hwa.”
11 Kutani Yehovha a ku eka yena: “I mani la endleke nomu wa munhu? Kumbe i mani la endlaka munhu mbheveve, kumbe lowo fa tindleve, kumbe la vonaka, kumbe lowo fa mahlo? Xana a hi mina Yehovha? 
12 Famba sweswi, ndzi ta va ni nomu wa wena, ndzi ku dyondzisa leswi u nga ta swi vulavula.”
13 Muxe a ku: “Aa! Hosi, rhuma loyi u rhandzaka ku n'wi rhuma.”
14 Kutani Yehovha a karihela Muxe, a ku: “A u na makwenu Aroni, wa Mulevhi xana? Ndzi tiva leswaku yena u vulavula swinene; ni sweswi hi loyi a taka ku hlangana na wena, kutani loko a ku vona u ta tsaka embilwini ya yena. 
15 U ta vulavula na yena, u veka marito enon'wini wa yena, kutani ndzi ta va ni milomu ya n'wina, ndzi mi dyondzisa leswi mi nga ta swi endla. 
16 U ta va muvulavuleri wa wena eka tiko, ni nomu wa wena, wena u va ematshan'weni ya Xikwembu eka yena. 
17 Kutani u ta tamela nhonga leyi evokweni ra wena, u endla xikombiso ha yona.”
18 Muxe a famba a tlhelela eka Yetro, mukon'wana wa yena, a ku eka yena: “Ndzi pfumelele ndzi tlhelela eka rikwerhu, eEgipta, ku ya va kamba loko va ha hanya.” Yetro a ku eka Muxe: “Famba hi ku rhula.”
29 Kutani Yehovha a ku eka Muxe, le tikweni ra Midiyani: “Famba u tlhelela eEgipta hikuva vanhu lava ngi va lave ku ku dlaya va file.” 
20 Kavaloko Muxe a teka nsati wa yena, ni vana va yena, a va khandziyisa embhongolweni, a tlhelela etikweni ra Egipta. Kutani Muxe a teka nhonga ya Xikwembu evokweni ra yena.
21 Kambe Yehovha a ku eka Muxe: “Eku tlheleleni ka wena eEgipta, vona masingita hinkwawo lawa ndzi vekeke wona emavokweni ya wena u ta ma endla emahlweni ka Faro; kambe mina ndzi ta nonon'hwisa mbilu ya yena leswaku a nga pfumeleli tiko ku famba. 
22 Kutani u ta ku eka Faro: ‘Yehovha u te: Israele i n'wananga wa mativula, 
23 ndzi ri eka wena: Tshika n'wananga, a ya ndzi tirhela; kambe loko u ala ku n'wi tshika a famba, ndzi ta dlaya n'wana wa wena wa mativula.’ ”
24 Kute endleleni loko va ri endlwini ya vaendzi, Yehovha a hlangana na Muxe, a lava ku n'wi dlaya. 
25 Hilaha Sipora a tekaka ribye ro kariha, a yimbisa n'wana wa yena, a khumba hi nyama ya yena milenge ya Muxe, a ku: “Kunene, eka mina u nuna wa ngati.” 
26 Kutani Yehovha a n'wi tshika; hikwalaho Sipora a ku: “Nuna wa ngati,” hikwalaho ka ku yimba.
27 Kutani Yehovha a ku eka Aroni: “Famba, u ya hlangana na Muxe emananga.” Aroni a suka a ya n'wi kuma entshaveni ya Xikwembu, a n'wi ntswontswa. 
28 Kavaloko Muxe a rungulela Aroni marito hinkwawo ya Yehovha hilaha a n'wi rhumeke hakona, ni swikombiso hinkwaswo leswi a n'wi leriseke swona. 
29 Kutani Muxe na Aroni va famba, va ya hlengeleta vakulukumba hinkwavo va vana va Israele. 
30 Aroni a va byela marito hinkwawo lawa Yehovha a ma byeleke Muxe, a endla ni swikombiso emahlweni ka tiko. 
31 Kutani tiko ri pfumela; va twa leswaku Yehovha u endzele vana va Israele, ni leswaku u langutile ku xaniseka ka vona; kavaloko va khinsama, va korhame hansi.
EKSODA 5
01 Endzhaku ka sweswo, Muxe na Aroni va ta eka Faro, va ku eka yena: “Yehovha, Xikwembu xa Israele, u te: ‘Tshika tiko ra mina ri ya ndzi endlela nkhuvo emananga.’ ”
2 Kutani Faro a ku: “Yehovha i mani leswaku ndzi yingisa rito ra yena, ndzi tshika Israele a famba? Yehovha a ndzi n'wi tivi, na Israele ndzi nga ka ndzi nga n'wi tshiki a famba.”
3 Va ku: “Xikwembu xa Vaheveru xi humelele eka hina; hi pfumelele hi famba riendzo ra masiku manharhu emananga, hi ya gandzela Yehovha, Xikwembu xa hina, hi magandzelo, leswaku a nga tshuki a hi dlaya hi ntungu, kumbe hi fumu.”
4 Kutani hosi ya Egipta yi ku eka vona: “N'wina, Muxe na Aroni, mi tshimbisela yini tiko ku tirha ntirho wa rona? Tlhelelani emitirhweni ya n'wina.” 
5 Faro a engeta, a ku: “Vanhu lava va tele sweswi etikweni leri, kutani mi va tshimbisa mitirho ya vona.”
6 Hi siku lero Faro a lerisa valanguteri va tiko ni vafambisi va rona, a ku: 
7 “Mi nga tshuki mi nyika tiko byanyi ku endla switina, tani hi leswi nga endliwa ku fika namuntlha; a va tilavele byanyi bya vona. 
8 Hambiswiritano, mi va lerisa switina leswi va nga swi endla khale, mi nga hunguti nchumu, hikuva va loloha; hikwalaho va huwelelaka, va ku: ‘A hi yeni, hi ya gandzela Xikwembu xa hina.’ 
9 Ntirho a wu tikele vanhu lava, va wu khoma, va nga tshuki va yingisa marito ya vunwa.”
10 Kutani valanguteri va tiko ni vafambisi va rona va byela tiko, va ku: “Faro u te: ‘A ndzi nga ha mi nyiki byanyi; 
11 fambani mi ri n'wina mi tilavela byanyi laha byi kumekaka kona, hikuva a ku nga hungutiwi nchumu entirhweni wa n'wina.’ ” 
12 Kutani vanhu va hangalaka etikweni hinkwaro ra Egipta ku hlengeleta byanyi bya nhova. 
13 Valanguteri va va hatlisisa, va ku: “Hetani mitirho ya n'wina, mi endla ntirho wa siku rin'wana ni rin'wana kukota khale loko ma ha ri ni byanyi.” 
14 Vafambisi va vana va Israele lava vekiweke hi valanguteri va Faro, va biwa; a va ku eka vona: “A mi hetanga ha yini mitirho ya n'wina ya switina tolo ninamuntlha kukota khale xana?”
15 Kutani vafambisi va vana va Israele va ya rila eka Faro, va ku: “U endlisela yini sweswo malandza ya wena? 
16 A va nyiki byanyi eka malandza ya wena, kambe va ku eka hina: ‘Endlani switina!’ Kutani malandza ya wena ma biwa, ni tiko ra wena ri vekiwa nandzu.”
17 Kutani a ku: “Ma loloha, ma loloha! Hikwalaho mi nge: ‘A hi yeni hi ya gandzela Yehovha.’ 
18 Fambani mi ya tirha; kambe a mi nga ha nyikiwi byanyi; hambiswiritano mi ta humesa switina leswi mi nga lerisiwa swona.” 
19 Vafambisi va vana va Israele va vona leswaku va le ku xanisekeni, loko ku vuriwa va ku: “Mi nga hunguti switina swa n'wina swa siku rin'wana ni rin'wana.”
20 Kutani loko va huma eka Faro va ya hlangana na Muxe na Aroni lava va va languteleke. Va ku eka vona: 
21 “Yehovha a a mi langute, kutani a hi avanyisela, hikuva mi hi endlile xisandzu emahlweni ka Faro, ni le mahlweni ka malandza ya yena, mi va nyikile fumu ro hi dlaya.”
22 Kutani Muxe a tlhelela eka Yehovha a ku: “Hosi, u xanisele yini tiko leri? U ndzi rhumele yini xana? 
23 Hikuva ka hari mpfhuka ndzi ya eka Faro, ndzi vulavula hi vito ra wena, wa ha xanisa tiko leri, kutani a ku kutsulangi tiko ra wena.”
EKSODA 6
01 Kutani Yehovha a ku eka Muxe: “Sweswi, u ta vona leswi ndzi nga ta swi endla eka Faro; hikuva hi voko ra matimba u ta va tshika va famba; hi voko ra matimba u ta va hlongola etikweni ra yena.”
2 Xikwembu xi engeta xi vulavula na Muxe, xi ku eka yena: “Hi mina Yehovha. 
3 Ndzi tikombisile eka Abrahama, ni le ka Isaka, ni le ka Yakobo, ndzi ri Xikwembu xa matimba hinkwawo, kambe vito ra mina ra Yehovha a ri nga tiviwi hi vona. 
4 Kambe ndzi tiyisile ntwanano wa mina na vona ku va nyika tiko ra Kanana, tiko ra ku luvela ka vona. 
5 Ndzi yingisile ku huwelela ka vana va Israele, hilaha Vaegipta va va endleke makhumbi hakona; kutani ndzi tsundzukile ntwanano wa mina. 
6 Hikwalaho u nge eka vana va Israele: Hi mina Yehovha; ndzi ta mi rhula ku tika ka Vaegipta; ndzi mi lwela; ndzi ta mi tshunxa evukhumbini bya vona, ndzi mi kutsula hi voko ra matimba, ni ku avanyisa lokukulu. 
7 Kutani ndzi ta mi teka, mi va tiko ra mina, ndzi va Xikwembu xa n'wina; mi ta tiva leswaku hi mina Yehovha, Xikwembu xa n'wina, loyi a mi rhulaka ku tika ka Vaegipta; 
8 kutani ndzi ta mi nghenisa etikweni leri ndzi nga hlambanya, ndzi ku: ‘Ndzi ta ri nyika Abrahama, na Isaka, na Yakobo; ndzi mi nyika rona, yi va ndzhaka ya n'wina. Hi mina Yehovha.’ ” 
9 Kutani Muxe a vurisa sweswo eka vana va Israele; kambe a va n'wi yingisanga hikwalaho ka ku vilela ka vona, ni vukhumbi bya vona.
10 Kutani Yehovha a vulavula na Muxe, a ku: 
11 “Famba, u ya byela Faro, hosi ya Egipta a tshika vana va Israele va suka etikweni ra yena.”
12 Kutani Muxe a vulavula emahlweni ka Yehovha, a ku: “Waswivo, vana va Israele a va ndzi yingisanga; na yena Faro a nga ndzi yingisisa ku yini, leswi ndzi nga ni xirimi?”
13 Yehovha a vulavula kambe na Muxe na Aroni, a va rhuma eka vana va Israele, ni le ka Faro, hosi ya Egipta, a va lerisa ku humesa vana va Israele etikweni ra Egipta.
14 Hi vona vini va tinyimba ta vatata wa vona: Vana va Rhuveni, mativula ya Israele: Hanoko, na Palu, na Hesironi, na Karimi. Hi tona tinyimba ta Rhuveni. 
15 Vana va Simiyoni: Yemuwele, na Yamini, na Ohada, na Yakini, na Sohari na Xawulu, n'wana wa nsati wa Mukanana. Hi tona tinyimba ta Simiyoni. 
16 Mavito ya vana va Levhi, hi tinyimba ta vona, hi lawa: Gerixoni, na Kohata na Merari. Malembe ya ku hanya ka Levhi a ma ri 137. 
17 Vana va Gerixoni: Libini na Ximeyi, hi tinyimba ta vona. 
18 Vana va Kohata: Amirama, na Yisihara, na Hebroni, na Uziele. Malembe ya ku hanya ka Kohata a ma ri 133. 
19 Vana va Merari: Maheli na Muxi. Hi tona tinyimba ta Levhi hi tinxaka ta vona.
20 Amirama a teka Yokebedi hahani wa yena, a n'wi velekela Aroni na Muxe. Malembe ya ku hanya ka Amirama a ma ri 137. 
21 Vana va Yisihara: Kora, na Nefege na Zikri. 
22 Vana va Uziele: Mixaele, na Elisafani na Sitri.
23 Aroni a teka Elixeba, n'wana wa Aminadaba, makwavo wa Nahaxoni, a n'wi velekela Nadabu na Abihu, na Eliyazara na Itamara. 
24 Vana va Kora: Asiri, na Elikana na Abiyasafa. Hi tona tinyimba ta Vakora. 
25 Eliyazara, n'wana Aroni, a teka un'wana wa vana va Putiele, a n'wi velekela Finiyasi. Hi vona vini va vatata wa Levhi hi tinyimba ta vona.
26 Hi yena Aroni loyi na Muxe loyi, Yehovha a nga ku eka vona: “Humesani vana va Israele eEgipta hi mavandla ya vona.” 
27 Hi vona va nga vulavula na Faro, hosi ya Egipta, leswaku va humesa vana va Israele eEgipta, Hi yena Muxe loyi na Aroni loyi.
28 Siku Yehovha a vulavulaka na Muxe etikweni ra Egipta, Yehovha a ku eka Muxe: 
29 “Hi mina Yehovha. Byela Faro, hosi ya Egipta, hinkwaswo leswi ndzi ku byeleke swona.”
30 Kutani Muxe a ku eka Yehovha: “Ndzi munhu wa xirimi; Faro u ta ndzi yingisisa hi ku yini xana?”
EKSODA 7
01 Yehovha a ku eka Muxe: “Vona, ndzi ku vekile Xikwembu eka Faro, kutani Aroni, makwenu, u ta va muprofeta wa wena. 
2 U ta vula hinkwaswo leswi ndzi nga ta ku lerisa swona, yena Aroni makwenu u ta byela Faro leswaku a tshika vana va Israele va suka etikweni ra yena. 
3 Kambe mina ndzi ta nonon'hwisa mbilu ya Faro, ndzi va ndzi andzisa swikombiso ni masingita ya mina etikweni ra Egipta. 
4 Kambe Faro a nga ka a nga mi yingisi, kutani ndzi ta tlakusa voko ra mina henhla ka Egipta, ndzi humesa etikweni leri mavandla ya mina ri nga tiko ra mina, vana va Israele, hi ku avanyisa lokukulu. 
5 Kutani Vaegipta va ta tiva leswaku hi mina Yehovha loko ndzi tlakuse voko ra mina ehenhla ka Egipta, ndzi humese vana va Israele exikarhi ka vona.” 
6 Muxe na Aroni va endlisa sweswo. Va endla hinkwaswo hilaha Yehovha a nga va lerisa hakona. 
7 Muxe a a ri ni malembe ya 80; na Aroni a a ri ni malembe ya 83, loko va vulavula na Faro.
8 Kutani Yehovha a byela Muxe na Aroni, a ku: 
9 “Kutakuloko Faro a mi byela, a ku: ‘Endlani masingita,’ u ta ku eka Aroni: ‘Teka nhonga ya wena, u yi hoxa emahlweni ka Faro, yi ta hundzuka nyoka.’ ” 
10 Kavaloko Muxe na Aroni va ya eka Faro, va endla hilaha Yehovha a va leriseke hakona. Aroni a hoxa nhonga ya yena emahlweni ka Faro, ni le mahlweni ka malandza ya yena, yi hundzuka nyoka. 
11 Kambe Faro a vitana tintlhari ni vangoma; kutani na vona, hikuva a ti ri tintlhari ta Egipta, va endlisa sweswo hi vutlhari bya vona: 
12 un'wana ni un'wana a hoxa nhonga ya yena, kutani tinhonga ti hundzuka tinyoka; kambe nhonga ya Aroni yi mita tinhonga ta vona. 
13 Kambe mbilu ya Faro yi nonon'hwa, kutani a nga va yingisanga, hilaha Yehovha a nga vula hakona.
14 Kutani Yehovha a ku eka Muxe: “Mbilu ya Faro yi nonon'hwile, wa ala ku tshunxa tiko. 
15 Yana eka Faro nimixo; u ta huma ku ya etlhelweni ra mati, kutani u ta n'wi yimela eribuwini ra nambu; u tamele nhonga leyi nga hundzuka nyoka, 
16 u ta ku eka yena: ‘Yehovha Xikwembu xa Vaheveru u ndzi rhumile eka wena, a ku: Tshika tiko ra mina ri ya ndzi tirhela emananga. Kambe a ku ndzi yingisanga ku fika sweswi.’ 
17 Yehovha a ku: ‘U ta tiva hi sweswo leswaku hi mina Yehovha: Ndzi ta ba mati ya nambu hi nhonga ya mina, ma ta hundzuka ngati, 
18 kutani tinhlampfi ta nambu ti ta fa, nambu wu ta nun'hwa, Vaegipta va ta nyenya ku nwa mati ya nambu.’ ”
19 Kutani Yehovha a ku eka Muxe: “Byela Aroni, u ku: Teka nhonga ya wena, u tlakusa voko ra wena ehenhla ka mati ya Egipta, ni le henhla ka milambu, ni le henhla ka migerho ya vona, ni le henhla ka mativa ni tidamu ta vona, kutani ma ta hundzuka ngati; ngati yi ta va kona etikweni hinkwaro ra Egipta, ni le swibyeni swo vatliwa, ni swa ribye.”
20 Kutani Muxe na Aroni va endla hilaha Yehovha a va leriseke hakona: Aroni a yimisa nhonga ya yena, a ba mati ya nambu emahlweni ka Faro, ni le mahlweni ka malandza ya yena, kutani mati hinkwawo ya nambu ma hundzuka ngati; 
21 tinhlampfi ta nambu ti fa, ni nambu wu nun'hwa; kutani Vaegipta va tsandzeka ku nwa mati ya nambu, ni ngati yi va kona etikweni hinkwaro ra Egipta. 
22 Kutani tin'anga ta Egipta ti endlisa sweswo hi vutlhari bya tona. Kambe mbilu ya Faro yi nonon'hwa, kutani a nga yingisanga, hilaha Yehovha a nga vula hakona. 
23 Faro a tlhela, a ya endlwini ya yena, a nga vekanga mbilu ya yena eka mhaka leyi. 
24 Kutani Vaegipta va cela kusuhi ni nambu, va lava mati ya ku nwa, hikuva va tsandzeka ku nwa mati ya nambu.
25 Ku ta hundza masiku ya ntlhanu na mambirhi loko Yehovha a sungule ku ba nambu.
EKSODA 8
01 Kutani Yehovha a ku eka Muxe: “Yana eka Faro, u ku eka yena: Yehovha u te: ‘Tshika tiko ra mina ri ya ndzi tirhela; 
2 kambe loko u ala ku ri tshunxa ndzi ta ba tiko hinkwaro ra wena hi mitlambya: 
3 Nambu wu ta tala hi yona, yi ta khandziya yi nghena endlwini ya wena, ni le byetlelweni bya wena, ni le xilawini xa wena, ni le tindlwini ta malandza ya wena, ni ta tiko ra wena, etimbiteni ni le swidyelweni swa wena. 
4 Mitlambya yi ta khandziya ehenhla ka wena, ni le henhla ka tiko ra wena, ni le henhla ka malandza hinkwawo ya wena.’ ”
5 Kutani Yehovha a ku eka Muxe: “Byela Aroni, u ku: Tlakusa voko ra wena ni nhonga ya wena emilambyeni ni le migerhweni ni le mativeni, u humesela tiko ra Egipta mitlambya.” 
6 Kutani Aroni a tlakusa voko ra yena ematini ya Egipta, mitlambya yi huma, yi tata tiko ra Egipta. 
7 Kambe tin'anga na tona ti endlisa sweswo hi vutlhari bya tona: ti humesela tiko ra Egipta mitlambya.
8 Kutani Faro a vitana Muxe na Aroni, a ku eka vona: “Khongelani Yehovha leswaku a susa mitlambya eka mina ni le ka tiko ra mina, hi kona ndzi nga ta tshunxa tiko, ri ya gandzela Yehovha.”
9 Muxe a ku eka Faro: “U nga tidzunisa ha mina! Ndzi byele nkarhi lowu ndzi nga ta ku khongelela ha wona, wena ni malandza ya wena, ni tiko ra wena, leswaku mitlambya yi suka eka wena ni le tindlwini ta wena, yi sala enambyeni ntsena.”
10 Faro a ku: “Nimixo.” Muxe a ku: “A swi ve tano, u ta tiva hakona leswaku a ku na loyi a fanaka na Yehovha, Xikwembu xa hina. 
11 Mitlambya yi ta suka eka wena, ni le ka malandza ya wena, ni le ka tiko ra wena, yi sala enambyeni ntsena.” 
12 Muxe na Aroni va suka emahlweni ka Faro; kutani Muxe a huwelela eka Yehovha hikwalaho ka mitlambya leyi a beke Faro ha yona. 
13 Yehovha a endla hilaha Muxe a kombeleke hakona; mitlambya yi fa etindlwini ni le mitini ni le masin'wini; 
14 kutani va yi hlengeleta va endla tinhulu letikulu, misava yi nun'hwa yona. 
15 Kambe Faro loko a vona leswaku u pfuniwile, a ti nonon'hwisa mbilu, a nga va yingisanga, hilaha Yehovha a nga vula hakona.
16 Kutani Yehovha a ku eka Muxe: “Byela Aroni, u ku: Tlakusa nhonga ya wena, u ba ntshuri wa misava, wu ta hundzuka tin'hwala etikweni hinkwaro ra Egipta.” 
17 Kutani va endlisa sweswo; Aroni a tlakusa voko ra yena a tamele nhonga, a ba ntshuri wa misava; wu hundzuka tin'hwala eka vanhu ni le ka swifuwo. Ntshuri hinkwawo wu hundzuka tin'hwala etikweni hinkwaro ra Egipta. 
18 Tin'anga na tona ti endla hi vutlhari bya tona, leswaku ti humesa tin'hwala; kambe ti tsandzeka. Kutani tin'hwala ti va kona eka vanhu ni le ka swifuwo. 
19 Kavaloko tin'anga ti ku eka Faro: “I ritiho ra Xikwembu!” Hambiswiritano, mbilu ya Faro yi nonon'hwa, a nga yingisanga hilaha Yehovha a nga vula hakona.
20 Kutani Yehovha a ku eka Muxe: “Pfuka wa ha ri mixo, u ya yima emahlweni ka Faro loko a ta huma ku ya enambyeni, u ku eka yena: Yehovha u te: ‘Tshunxa tiko ra mina ri ya ndzi tirhela! 
21 Hikuva loko u ala ku tshunxa tiko ra mina, ndzi ta rhuma mabawa ehenhla ka wena, ni le henhla ka malandza ya wena ni le ka tiko ra wena, ni le tindlwini ta wena; tindlu ta Vaegipta ti ta tala hi mabawa, ni misava yi ta funengetiwa hi wona. 
22 Kambe hi siku rero ndzi ta hlawula tiko ra Goxeni, leri tiko ranga ri tshamaka eka rona, ku nga ka ku nga tshami mabawa kona u ta tiva hakona leswaku mina Yehovha ndzi kona exikarhi ka tiko leri. 
23 Ndzi ta veka ku avanyisa exikarhi ka tiko ra mina ni tiko ra wena; xikombiso lexi xi ta humelela mundzuku.’ ” 
24 Kutani Yehovha a endlisa sweswo. Mabawa layo tala ma ta endlwini ya Faro, ni le tindlwini ta malandza ya yena, ni le tikweni hinkwaro ra Egipta, tiko ri onhaka hi mabawa.
25 Faro a vitana Muxe na Aroni, a ku eka vona: “Fambani mi ya gandzela Xikwembu xa n'wina etikweni leri.”
26 Kutani Muxe a ku: “A swi hi faneri ku endlisa sweswo, hikuva magandzelo lawa hi gandzelaka Yehovha, Xikwembu xa hina, ha wona, swi ta va leswi yilaka eka Vaegipta. Xana loko hi tlhava leswo yila emahlweni ka Vaegipta, xana va nga ka va nga hi khandli hi maribye xana? 
27 Hi ta famba mpfhuka wa masiku manharhu emananga, hi kona hi nga ta gandzela Yehovha, Xikwembu xa hina, hilaha a nga ta hi byela hakona.”
28 Kutani Faro a ku: “Ndzi ta mi tshunxa mi ya gandzela Yehovha, Xikwembu xa n'wina emananga, kambe mi nga tshuki mi ya ekule; ndzi khongeleleni.”
29 Muxe a ku: “Ndzi ta suka eka wena, ndzi ya khongela Yehovha, kutani mundzuku mabawa ma ta suka eka Faro, ni le ka malandza ya yena, ni le ka tiko ra yena. Kambe Faro a nga ha engeti a hi kanganyisa, a ala ku tshunxa tiko, ri ya gandzela Yehovha.”
30 Kavaloko Muxe a suka emahlweni ka Faro, a ya khongela Yehovha. 
31 Kutani Yehovha a yingisa ku khongela ka Muxe, a susa mabawa eka Faro, ni le ka malandza ya yena, ni le tikweni ra yena, ri nga sari ni rin'we. 
32 Kambe Faro a engeta a ti nonon'hwisa mbilu, a ala ku tshunxa tiko.
EKSODA 9
01 Kwalaho Yehovha a ku eka Muxe: “Yana eka Faro, u ku eka yena: Yehovha, Xikwembu xa Vaheveru, xi te: ‘Tshunxa tiko ra mina, ri ya ndzi tirhela. 
2 Hikuva loko u ala ku ri tshunxa, u ri sivela kambe, 
3 voko ra Yehovha ri ta va ehenhla ka mitlhambi ya wena leyi nga enhoveni, ni le henhla ka tihanci, ni le henhla ka timbhongolo, ni le henhla ka tikamela, ni le henhla ka tihomu, ni le henhla ka tinyimpfu, wu ta va ntungu lowukulu. 
4 Kambe Yehovha u ta hlawula swifuwo swa Vaisraele exikarhi ka swifuwo swa Vaegipta, ku nga ka ku nga fi nchumu eka swilo hinkwaswo swa vana va Israele.’ ” 
5 Yehovha u vekile nkarhi a ku: “Mundzuku Yehovha u ta endla mhaka leyi etikweni leri.”
6 Kutani ku sungula nimixo, Yehovha a endlisa sweswo. Swifuwo hinkwaswo swa Vaegipta swi fa; kambe a ku fanga nchumu emitlhambini ya vana va Israele. 
7 Faro a vutisa leswi humeleleke, kutani a ku nga fanga ni xifuwo xin'we emitlhambini ya vana va Israele. Kambe mbilu ya Faro yi nonon'hwa, kutani a nga tshunxangi tiko.
8 Kutani Yehovha a ku eka Muxe na Aroni: “Tekani nkuma exitikweni xa mufuri, mi tata mavoko, kutani Muxe a ta wu tsutsuxa ehenhla emahlweni ka Faro; 
9 wu ta hundzuka ntshuri lowu nga ta funengeta tiko hinkwaro ra Egipta, wu humesa matshumba lama endlaka swilondza eka vanhu ni le ka swifuwo etikweni hinkwaro ra Egipta.” 
10 Kutani va teka nkuma exitikweni xa mufuri va ya emahlweni ka Faro; kuteloko Muxe a wu tsutsuxile henhla, wu humesa matshumba lama endlaka swilondza eka vanhu ni le ka swifuwo. 
11 Kutani tin'anga ti tsandzeka ku endlisa sweswo emahlweni ka Muxe hikwalaho ka matshumba, hikuva tin'anga ta Vaegipta a ti ri ni matshumba swin'we ni Vaegipta hinkwavo. 
12 Kambe Yehovha a nonon'hwisa mbilu ya Faro, a nga yingisanga Muxe na Aroni, hilaha Yehovha a nga byela Muxe hakona.
13 Yehovha a ku eka Muxe: “U ta pfuka wa ha ri mixo, u ya emahlweni ka Faro, u ku eka yena: Yehovha, Xikwembu xa Vaheveru xi te: ‘Tshunxa tiko ra mina ri ya ndzi tirhela. 
14 Hikuva sweswi ndzi ta rhumela embilwini ya wena makhombo hinkwawo, ni le henhla ka malandza ya wena, ni le tikweni ra wena, u ta tiva leswaku a ku na un'wana la fanaka na mina emisaveni hinkwayo. 
15 Hikuva loko a ndzi tlakusile voko ra mina, ndzi ku ba hi ntungu, wena ni tiko ra wena, i ngi u lovile emisaveni. 
16 Kambe ndzi ku tshikile hikwalaho leswaku u vona matimba ya mina, ni leswaku vito ra mina ri twakala emisaveni hinkwayo. 
17 Loko u tikurisa ehenhla ka tiko ra mina, u engeta u ala ku ri tshunxa, 
18 nimixo, hi nkarhi wolowo, ndzi ta nisa xihangu lexikulu ngopfu, lexi mi nga tshamiki mi xi vona etikweni ra Egipta, ka ha ri mpfhuka ri tumbuluka ku fikela sweswi. 
19 Sweswi, rhuma u vuyisela swifuwo ni swilo hinkwaswo swa wena leswi nga enhoveni. Xihangu xi ta wela vanhu hinkwavo ni swifuwo hinkwaswo leswi nga ta kumiwa enhoveni, leswi nga ka swi nga pfaleriwi etindlwini, kutani swi ta fa.’ ” 
20 Lava yingiseke ku lerisa ka Yehovha exikarhi ka malandza ya Faro, va tsutsumisa malandza ya vona ni swifuwo swa vona etindlwini. 
21 Kambe lava nga xiyangiki rito ra Yehovha, va tshike malandza ya vona ni swifuwo swa vona enhoveni.
22 Kutani Yehovha a ku eka Muxe: “Tlakusa voko ra wena ehenhla, xihangu xi wa etikweni hinkwaro ra Egipta, xi wela vanhu ni swifuwo, ni byanyi hinkwabyo bya tiko.” 
23 Kavaloko Muxe a yimisa nhonga ya yena ehenhla, kutani Yehovha a pfumisa tilo a nisa ni xihangu, ni ndzilo a wu pfurha emisaveni; Yehovha a nisa xihangu etikweni ra Egipta. 
24 Xihangu xi va kona, ni ndzilo lowu pfanganeke ni xihangu, kutani a xi ri lexikulu ngopfu, lexi nga sike voniwaka etikweni hinkwaro ra Egipta, ka ha ri mpfhuka tiko ri tumbuluka. 
25 Xihangu xi be tiko hinkwaro ra Egipta, ni hinkwaswo leswi nga enhoveni, vanhu ni swifuwo, ni byanyi hinkwabyo bya tiko; ku tshoveka ni mirhi hinkwayo ya tiko. 
26 Xihangu a xi nga ri kona etikweni ra Goxeni ntsena, laha i ngi vana va Israele va ri kona.
27 Kutani Faro a vitana Muxe na Aroni, a ku eka vona: “Sweswi, ndzi dyohile; i Yehovha la lulameke; mina ni tiko ra mina hi vadyohi. 
28 Khongelani Yehovha leswaku ku nga tshuki ku va ni ku pfuma ni xihangu, kutani ndzi ta mi tshunxa mi famba, mi nga ha siveriwi.”
29 Muxe a ku eka yena: “Kutakuloko ndzi huma emutini, ndzi ta tlakusa mavoko ya mina eka Yehovha, kutani ku pfuma ku ta miyela, xihangu na xona xi ta hela, u ta tiva leswaku misava i ya Yehovha. 
30 Kambe loko u ri wena ni malandza ya wena, ndza swi tiva leswaku a mi nga chavi Xikwembu.”
31 Ntsembyana ni swi onhaka, hikuva a yi rhumbukile ni ntsembyana a wu balekile swiluva. 
32 Koro ni swifake a swi biwanga, hikuva swi hlwele ku mila.
33 Kutani Muxe a suka eka Faro, a huma emutini, kuteloko a tlakuse mavoko ya yena eka Yehovha, ku pfuma ni xihangu swi hela, ni mpfula yi xa emisaveni. 
34 Kambe Faro, kuteloko a vonile leswaku mpfula ni xihangu ni ku pfuma swi miyele, a engeta a dyoha, a ti nonon'hwisa mbilu, yena ni malandza ya yena. 
35 Mbilu ya Faro yi nonon'hwa, a ala ku tshunxa vana va Israele, hilaha Yehovha a nga vula hi nomu wa Muxe.
EKSODA 10
01 Yehovha a ku eka Muxe: “Yana eka Faro, hikuva ndzi nonon'hwisile mbilu ya yena ni timbilu ta malandza ya yena, ndzi ta endla exikarhi ka vona swikombiso leswi u nga ta swi vona; 
2 kutani u ta byela vana va wena, ni vatukulu va wena, timhaka leti ndzi ti endleke eka Vaegipta, ni masingita ya mina lawa ndzi ma endleke exikarhi ka vona, mi ta ndzi tiva leswaku hi mina Yehovha.”
3 Kutani Muxe na Aroni va ya eka Faro, va ku eka yena: “Yehovha, Xikwembu xa Vaheveru, xi te: ‘U ta ala ku fika kwihi ku titsongahata emahlweni ka mina? Tshunxa tiko ra mina ri ya ndzi tirhela. 
4 Loko u arisa tiko ra mina ku ya ndzi tirhela, mundzuku ndzi ta humesa tinjiya etikweni ra wena hinkwaro, 
5 ti ta funengeta misava hinkwayo, vanhu va ta tsandzeka ku vona misava; ti ta dya leswi seleke eka leswi nga biwa hi xihangu; ti ta dya ni mirhi hinkwayo leyi milaka emasin'wini ya n'wina. 
6 Ti ta tata tindlu ta wena, ni tindlu ta malandza ya wena hinkwawo, ni tindlu ta Vaegipta hinkwavo; vatata wa wena ni vakokwa wa wena a va nga si ti vona leto tano ka ha ri mpfhuka va tswariwa ku fika sweswi.’ ” Kutani Muxe a hundzuluka, a huma emahlweni ka Faro.
7 Kutani malandza ya Faro ma ku eka yena: “Wanuna loyi u ta va ntlhamu eka hina ku fika rini xana? Tshunxa vanhu lavo, va ya tirhela Yehovha, Xikwembu xa vona. A ku swi voni leswaku Egipta wa lova xana?”
8 Kutani va vita Muxe na Aroni emahlweni ka Faro, yena a ku eka vona: “Fambani mi ya tirhela Yehovha, Xikwembu xa n'wina. Xana ku ta famba vamani-ke?”
9 Muxe a ku: “Hi ta famba ni vana va hina, ni swikoxa swa hina, ni vafana va hina, ni vanhwanyana va hina, ni tinyimpfu ta hina, ni tihomu ta hina; hikuva hi ya enkhubyeni wa Yehovha.”
10 Faro a ku eka vona: “Yehovha a a ve na n'wina tani hi leswi ndzi nga mi tshunxa leswaku mi famba ni vana va n'wina! Vonani! Mi ni miehleketo leyo biha! 
11 E-e; fambani n'wina vavanuna, mi ya tirhela Yehovha, hikuva hi lexi mi xi kombelaka.” Kutani va va hlongola emahlweni ka Faro.
12 Yehovha a ku eka Muxe: “Tlakusa voko ra wena ehenhla ka tiko ra Egipta, tinjiya ti ta ta etikweni ra Egipta, ti dya byanyi hinkwabyo bya misava, ni hinkwaswo leswi nga siyiwa hi xihangu.” 
13 Muxe a yimisa nhonga ya yena ehenhla ka tiko ra Egipta, kutani Yehovha a hungisa mheho ya vuxa etikweni siku rero hinkwaro, ni vusiku hinkwabyo. Kuteloko byi xile, emheho ya vuxa a yi fikisile tinjiya. 
14 Tinjiya ti huma, ti tata tiko ra Egipta hinkwaro, ti eneta misava hinkwayo ya Egipta hi ku tala ka tona. A ku nga si va na tinjiya leto tano emikarhini ya khale, na swona ku nga ka ku nga ha vi na leto tano. 
15 Ti funengeta misava hinkwayo, kutani tiko ri phumela; ti dya hinkwaswo leswi milaka etikweni, ni mihandzu hinkwayo ya mirhi leyi nga pona xihangu; a ku salanga tlhuka emirhini, ni le ka leswi milaka emasin'wini, etikweni hinkwaro ra Egipta.
16 Kutani Faro a hatlisa a vitana Muxe na Aroni, a ku eka vona: “Ndzi dyohele Yehovha, Xikwembu xa n'wina, na n'wina. 
17 Kambe sweswi u ndzi rivalela ku dyoha ka mina hi siku leri ntsena, kutani mi khongela Yehovha, Xikwembu xa n'wina, leswaku a susa ntungu lowu eka mina.” 
18 Kavaloko Muxe a suka emahlweni ka Faro, a ya khongela Yehovha; 
19 kutani Yehovha a hungisa emheho leyikulu ya vupeladyambu, yi susa tinjiya, yi ti hoxa eLwandle-ro-Tshwuka. A ku salanga na njiya na yin'we etikweni hinkwaro ra Egipta. 
20 Kambe Yehovha a nonon'hwisa mbilu ya Faro, kutani Faro a nga tshunxanga vana va Israele.
21 Kutani Yehovha a ku eka Muxe: “Tlakusa voko ra wena ehenhla, munyama wu ta va kona etikweni hinkwaro ra Egipta; vanhu va ta ambamba emunyameni.” 
22 Muxe a tlakusa voko ra yena ehenhla, kutani munyama lowa ntima wu va kona etikweni ra Egipta hi masiku manharhu. 
23 Vanhu va tsandzeka ku vonana, kutani a ku vanga na munhu la sukaka evutshan'weni bya yena hi masiku manharhu. Kambe vana va Israele a va tshama eku vonakaleni emitini ya vona.
24 Kutani Faro a vitana Muxe, a ku: “Fambani mi tirhela Yehovha, Xikwembu xa n'wina; ntsena ku ta sala tinyimpfu ni tihomu ta n'wina; mi ta famba ni vana va n'wina.”
25 Muxe a ku: “U ta hi nyika u ri wena magandzelo ya hina lawa hi nga ta gandzela Yehovha, Xikwembu xa hina ha wona. 
26 Mitlhambi ya hina, na yona, yi ta famba na hina, ku nga sali ni xinyondzwana. Hikuva hi ta teka eka yona ku tirhela Yehovha, Xikwembu xa hina, hikuva a hi tivi leswi hi nga ta tirhela Yehovha ha swona, hi kondza hi fika kona.”
27 Kambe Yehovha a nonon'hwisa mbilu ya Faro, a ala ku va tshunxa. 
28 Kutani Faro a ku eka yena: “Suka eka mina, u chava ku vona mombo wa mina, hikuva siku leri hi vonanaka, u ta fa.”
29 Muxe a ku: “Wa vurisa, ndzi nga ka ndzi nga ha voni mombo wa wena.”
EKSODA 11
01 Kutani Yehovha a ku eka Muxe: “Ndza ha ta tisa khombo rin'we ehenhla ka Faro ni le henhla ka Egipta; hi kona a nga ta mi tshunxa, mi famba. Kutakuloko a mi tshunxa kunene, u ta mi hlongorisa. 
2 Byela vanhu va tiko leswaku wanuna un'wana ni un'wana, ni wansati un'wana ni un'wana a kombela eka loyi a akeke na yena swibya swa silivhere ni swa nsuku.” 
3 Kambe Yehovha a tsetselerise tiko eka Vaegipta; na yena Muxe a a ri munhu lonkulu ngopfu etikweni ra Egipta, emahlweni ka malandza ya Faro, ni le mahlweni ka tiko.
4 Kutani Muxe a ku: “Yehovha u te: ‘Hi vusiku lebyikulu ndzi ta hundza exikarhi ka Egipta; 
5 mativula hinkwawo ya tiko ra Egipta ma ta fa, ku sungula hi n'wana wa Faro la tshamaka exiluvelweni xa yena, ku ta fika eka n'wana wa loyi a silaka, ni mativula hinkwawo ya swifuwo. 
6 Ku ta va ni mikosi leyikulu etikweni hinkwaro ra Egipta, leyi nga siki twiwaka leyo nghasi ni leyi nga taka yi nga ha twiwi. 
7 Kambe exikarhi ka vana va Israele, a ku nga vi na mbyana leyi nga ta tsekatsekisa ririmi ra yona evanhwini, hambi eka swifuwo, mi ta tiva hakona leswaku Yehovha u hlawurile Israele eka Vaegipta.’ ” 
8 Kutani malandza hinkwawo walawo ya wena ma ta ta eka mina, ma ta ndzi khinsamela, ma ku: “Suka wena ni tiko hinkwaro ra wena leri ku landzaka. Hi kona ndzi nga ta suka.” Kutani Muxe a suka emahlweni ka Faro a karihile ngopfu.
9 Yehovha a engeta a ku eka Muxe: “Faro a nga ka a nga mi yingisi, leswaku masingita ya mina ma andzisiwa etikweni ra Egipta.” 
10 Muxe na Aroni va endlile masingita hinkwawo emahlweni ka Faro. Kambe Yehovha a nonon'hwisile mbilu ya Faro, kutani a nga tshunxanga vana va Israele, leswaku va huma etikweni ra yena.
EKSODA 12
01 Yehovha a vulavula na Muxe na Aroni etikweni ra Egipta, a ku: 
2 “N'hweti leyi yi ta va eka n'wina masungulo ya tin'hweti, yi ta va n'hweti yo sungula ya lembe. 
3 Byelani nhlengeletano hinkwayo ya Israele, mi ku: Hi siku ra vukhume ra n'hweti leyi, un'wana ni un'wana u ta tihlawulela xinyimpfana kumbe ximbutana swi ya hi tindlu; yindlu yin'wana ni yin'wana yi ta va ni xinyimpfana kumbe ximbutana. 
4 Kutakuloko vanhu va yindlu va nga ringani ku dya xinyimpfana, va ta vitana lava akeke na vona hi ku hlaya ka vanhu; mi ta pima hilaha munhu un'wana ni un'wana a nga dyaka hakona. 
5 Xi va xinyimpfana lexi nga riki na vulema, xa khuna, xa lembe rin'we; mi ta xi hlawula exikarhi ka tinyimpfu ni timbuti. 
6 Mi ta xi hlayisa ku fika siku ra vukhume na mune ra n'hweti leyi; xi ta tlhaviwa nimadyambu hi nhlengeletano hinkwayo ya Israele. 
7 Va ta kelela ngati ya xona, va xuva ha yona emarimbeni ya nyangwa ya yindlu leyi va nga ta dyela eka yona. 
8 Hi vusiku byebyo va ta dya nyama ya xona yi oxiwile; va ta yi dya ni vuswa lebyo kala comela, ni matsavu lama bavaka. 
9 Mi nga tshuki mi dya yi nga vupfanga; mi nga yi sweki hi mati, kambe mi yi oxa endzilweni; nhloko ni milenge ni swa le ndzeni. 
10 Mi nga siyeli siku ra mundzuku nchumu; ni leswi nga ta sala nimixo, mi swi hisa endzilweni. 
11 Mi ta yi dya hi mukhuva wolowo: Mi tibohile swifungha, mi veherile tintanghu emilengeni, mi tamele nhonga evokweni; mi dya hi ku hatlisa. Hi yona Paseka ya Yehovha.
12 “Hi vusiku byebyo ndzi ta hundza etikweni ra Egipta, ndzi dlaya mativula hinkwayo ya tiko ra Egipta, ya vanhu ni ya swifuwo; kutani ndzi ta avanyisa swikwembu hinkwaswo swa Vaegipta. Hi mina Yehovha. 
13 Ngati yi ta va mfungho wa n'wina, etindlwini leti mi nga eka tona; ndzi ta vona ngati, kutani ndzi ta hundza; khombo ri nga ka ri nga vi eka n'wina ku mi dlaya, loko ndzi ba tiko ra Egipta. 
14 Siku lero xi ta va xitsundzuxo xa n'wina; mi ta ri hlawula wu va nkhuvo wa Yehovha etinxakeni ta tinxaka: ku ve ku lerisa loku nga heriki.
15 “Mi ta dya vuswa lebyo kala comela hi masiku ya ntlhanu na mambirhi; mi ta humesa comela etindlwini hi siku ro rhanga; hikuva la nga ta dya vuswa lebyi nga ni comela, ku sungula siku ro rhanga, ku fika eka lera ntlhanu na mambirhi, munhu loyi u ta humesiwa eIsraeleni. 
16 Hi siku ro rhanga mi ta va ni nhlengeletano leyi hlawuriweke; yi ta va kona ni siku ra ntlhanu na mambirhi; a ku nga endliwi ntirho ni wun'we hi masiku lawa, loko wu nga ri wa swakudya swa un'wana ni un'wana ntsena. 
17 Mi ta hlawula sweswo nkhuvo wa vuswa lebyo kala comela, hikuva hi siku leri ndzi ta humesa mavandla ya n'wina etikweni ra Egipta; mi ta hlayisa siku lero etinxakeni ta n'wina, ku ve ku lerisa loku nga heriki. 
18 Hi n'hweti yo rhanga, hi siku ra vukhume na mune ra n'hweti, nimadyambu, mi ta dya vuswa lebyo kala comela, ku fika siku ra makume mambirhi na rin'we ra n'hweti, nimadyambu. 
19 Hi masiku ya ntlhanu na mambirhi, comela xi nga tshuki xi kumeka etindlwini ta n'wina, hikuva la dyaka leswi dzungaka, u ta humesiwa enhlengeletanweni ya Israele, hambi a ri wa matiko, hambi a tswariwe etikweni ra n'wina. 
20 Mi nga tshuki mi dya leswi dzungaka; etindlwini ta n'wina hinkwato, mi ta dya vuswa lebyo kala comela.”
21 Kutani Muxe a vita vakulukumba va Israele hinkwavo, a ku eka vona: “Yanani mi hlawula swinyimpfana hi tindlu ta n'wina kutani mi tlhava Paseka. 
22 Mi ta teka switluka swa hisopa, mi swi peta engatini, leyi nga ta va enkambaneni, mi xuva emarimbeni ya tinyangwa hi ngati leyi nga enkambaneni, kutani ku nga tshuki ku huma munhu endlwini ya yena ku fika nimixo. 
23 Kutani Yehovha u ta hundza exikarhi ka Egipta ku yi ba; kutakuloko a vona ngati emarimbeni ya nyangwa, u ta hundza ntsena etinyangweni, a nga pfumeleli mudlayi ku nghena kona a mi dlaya. 
24 Mi ta hlayisa ku lerisa loku, ku va nawu eka n'wina ni le ka vana va n'wina hilaha ku nga heriki. 
25 Kuteloko mi fikile etikweni leri Yehovha a nga ta mi nyika rona, hilaha a vuleke hakona, mi ta hlayisa maendlelo lawa. 
26 Kutakuloko vana va n'wina va mi vutisa, va ku: ‘Mi tsundzuka yini hi maendlelo lawa xana?’ 
27 Mi ta ku eka vona: ‘I gandzelo ra Paseka ya Yehovha la nga hundza etindlwini ta vana va Israele eEgipta, loko a ba Egipta, a hlayisa tindlu ta hina.’ ”Kutani tiko ri korhama ri khinsama. 
28 Kutani vana va Israele va famba va ya endlisa sweswo; va endla hilaha Yehovha a nga lerisa Muxe na Aroni hakona.
29 Hi vusiku lebyikulu, Yehovha a dlaya mativula hinkwawo etikweni ra Egipta, ku sungula hi n'wana lonkulu wa Faro, la tshameke exiluvelweni xa yena, ku fika eka mativula ya vakhomiwa lava nga ekhotsweni, ni mativula hinkwawo ya swifuwo. 
30 Kutani Faro a pfuka nivusiku, ni malandza ya yena hinkwawo, ni Vaegipta hinkwavo; ku va ni xirilo lexikulu eEgipta, hikuva a ku nga ri na yindlu leyi pfumaleke mufi. 
31 Kutani a vitana Muxe na Aroni nivusiku, a ku eka vona: “Sukani etikweni ra mina, n'wina ni vana va Israele, mi ya tirhela Yehovha hilaha mi nga vula hakona. 
32 Mi teka tinyimpfu ni tihomu ta n'wina, hilaha mi nga vula hakona, mi famba; kambe mi ndzi katekisa.”
33 Kutani Vaegipta va hluhlurheta tiko va ri hatlisisa ku huma etikweni ra vona; hikuva a va ku: “Hi file hinkwerhu.” 
34 Kutani Vaisraele va teka mbila ya vona yi nga si kukumuka, va phutsela mikambana etingubyini ta vona, va yi rhwala emakatleni. 
35 Vana va Israele va endla hilaha Muxe a va byeleke hakona; va lomba eka Vaegipta swibya swa silivhere, ni swa nsuku, ni tinguvu. 
36 Kambe Yehovha a katekisa tiko emahlweni ka Vaegipta, leswaku va va nyika. Kutani va tekela Vaegipta.
37 Kutani vana va Israele va suka eRamsese, va ya eSukoti, va ri vavanuna va 600 000, ku nga hlayiwi vana. 
38 Kambe lavo tala va matiko va suka na vona, ni mitlhambi ya tinyimpfu ni tihomu leto tala ngopfungopfu. 
39 Kutani va sweka vuswa lebyi nga kukumukangiki bya mbila leyi va humeke na yona eEgipta, hikuva a yi nga ri na comela, hikuva a va humesiwile eEgipta, va tsandzeka ku hlwela, va nga longangi mbuva.
40 Ku tshama ka vana va Israele eEgipta a ma ri malembe ya 430. 
41 Eku heteleleni ka malembe ya 430, hi siku lero, mavandla hinkwawo ya Yehovha ma huma etikweni ra Egipta. 
42 Vusiku byebyo byi fanele ku hlayiseriwa Yehovha, hikuva u va humesile ha byona etikweni ra Egipta; vusiku byebyo byi ta hlayiseriwa Yehovha etinxakeni hinkwato ta vana va Israele.
43 Kutani Yehovha a ku eka Muxe na Aroni: “Ku lerisa ka Paseka hi kuloku: A ku na munhu wa matiko la nga ta dya yona; 
44 kambe nandza wa munhu la xaviweke hi mali, kutakuloko u n'wi yimbisile, hi kona a nga ta dya. 
45 Muluveri ni la tirhelaka mali va nga ka va nga yi dyi. 
46 Yi ta dyiwa endlwini; u nga ka u nga yisi nyama ehandle kambe mi nga tshuki mi tshova marhambu ya yona. 
47 Nhlengeletano hinkwayo ya Israele yi ta endlisa sweswo. 
48 Kutakuloko munhu wa matiko la akeke na wena a rhandza ku endlela Yehovha Paseka, u fanele ku yimbisa vavanuna hinkwavo va yena, ku va kona a tshinelelaka, a dya; u ta fana ni la tswariweke ekaya; kambe la nga yimbangiki, a nga ka a nga yi dyi. 
40 Nawu wu ta va wun'we eka la tswariweke ekaya, ni le ka wamatiko la luveleke eka n'wina.” 
50 Kutani vana va Israele va endla hilaha Yehovha a leriseke Muxe na Aroni hakona; va endlisa sweswo. 
51 Ha rona siku rero, Yehovha a humesa vana va Israele etikweni ra Egipta hi mavandla ya vona.
EKSODA 13
01 Yehovha a vulavula na Muxe, a ku: “U ndzi hlawulela mativula hinkwawo; 
2 hinkwaswo leswi tivulaka exikarhi ka vana va Israele, hambi va ri vanhu, hambi swi ri swifuwo, i swa mina.”
3 Kutani Muxe a ku eka tiko: “Anakanyani siku leri mi humesiweke ha rona Egipta, endlwini ya vukhumbi; hikuva Yehovha u mi humesile kona hi voko ra matimba; kambe mi nga tshuki mi dya leswi dzungaka hi siku lero. 
4 Mi humile hi siku rero ra n'hweti ya Abibi. 
5 Kutakuloko Yehovha a mi fikisile etikweni ra Vakanana, ni ra Vahiti, ni ra Vaamori, ni ra Vahivhi, ni ra Vayebusi, leri a nga hlambanyela vatata wa n'wina ku mi nyika rona, tiko ra ntswamba ni vulombe; hi n'hweti leyi, mi ta hlayisa ku lerisa loku. 
6 Mi ta dya vuswa lebyo kala comela hi ntlhanu wa masiku ni masiku mambirhi; kutani hi siku ra ntlhanu na mambirhi, ku ta va nkhuvo wa Yehovha. 
7 Va ta dya vuswa lebyo kala comela hi ntlhanu wa masiku ni masiku mambirhi. Ku nga tshuki ku voniwa vuswa lebyi nga ni comela; ni comela xi nga tshuki xi voniwa etikweni ra wena hinkwaro. 
8 Hi kona u nga ta byela n'wana wa wena, u ku: ‘Lexi, i xitsundzuxo xa leswi Yehovha a ndzi endleleke swona loko ndzi huma eEgipta.’ 
9 Xi ta va xikombiso evokweni ra wena, ni xitsundzuxo exikarhi ka mahlo ya wena. Nawu wa Yehovha wu ta va enon'wini wa wena, hikuva Yehovha a ku humesile eEgipta hi voko ra matimba. 
10 U ta hlayisa ku lerisa kuloku hi nkarhi wa kona hi malembe hinkwawo.
11 “Kutakuloko Yehovha a ku fikisile etikweni ra Vakanana hilaha a hlambanyeleke wena ni vatata wa wena, a va a ku nyika rona, 
12 u ta avela Yehovha mativula hinkwawo, ni mativula hinkwawo ya swifuwo swa wena; swa matsune hinkwaswo swi ta va swa Yehovha. 
13 Kambe mativula hinkwawo ya timbhongolo ma ta kutsuriwa hi swinyimpfana; kambe loko u nga ma kutsulanga, u ta tshova nhamu. Kutani mativula hinkwawo ya vanhu exikarhi ka vana va wena, u ta ma kutsula. 
14 Kutakuloko n'wana wa wena a ku vutisa emikarhini yin'wana, a ku: ‘Mhaka leyi i yihi?’ U ta ku eka yena: ‘Yehovha u hi humesile hi voko ra matimba endlwini ya vukhumbi; 
15 kuteloko Faro a arile ku hi tshunxa, Yehovha u dlayile mativula hinkwawo ya tiko ra Egipta, ku sungula hi mativula ya vanhu ku fikela eka mativula ya swifuwo; hikwalaho ndzi tlhavelaka Yehovha mativula hinkwawo ya matsune, kutani vana va mina hinkwavo va mativula, ndza va kutsula.’ 
16 Xi ta va xikombiso evokweni ra wena, ni le mombyeni wa wena; hikuva Yehovha u hi humesile eEgipta hi voko ra matimba.”
17 Kuteloko Faro a tshunxe tiko, Xikwembu a xi ri fambisanga hi ndlela ya tiko ra Vafilista leyi hatlisaka, hikuva Xikwembu a xi ku: “Kumbe tiko ri nga tlhela loko ri vona nyimpi, kutani ri vuyela eEgipta.” 
18 Kambe Xikwembu xi hambukise tiko hi ndlela ya mananga ya Lwandle ro Tshwuka. Vana va Israele va hume etikweni ra Egipta va hlomile.
19 Muxe a teka na yena marhambu ya Yosefa; hikuva Yosefa a hlambanyele vana va Israele, a ku: “Kunene Xikwembu xi ta mi endzela kutani mi ta suka halenu mi tekile; marhambu ya mina.”
20 Kutani va suka eSukoti, va ya fika eEtamu, va aka mitsonga kona, emaaveni ya mananga. 
21 Yehovha a va rhangela emahlweni hi ku nembelela ka papa ninhlekanhi, ku va komba ndlela, ni ku pfurha ka ndzilo nivusiku ku va voningela leswaku va famba nhlekanhi ni vusiku. 
22 Ku nembelela ka papa ninhlekanhi, ni ku pfurha ka ndzilo nivusiku, a ku sukanga emahlweni ka tiko.
EKSODA 14
01 Yehovha a vulavula na Muxe, a ku: 
2 “Byela vana va Israele va hambuka va dzima mitsonga emahlweni ka Pi-Hahiroto, exikarhi ka Migidolo ni lwandle, ku langutana na Baala-Sefoni; mi ta yimisa mitsonga ku langutana na kona, ekusuhi ni lwandle. 
3 Kutani Faro u ta vula hikwalaho ka vana va Israele a ku: ‘Va lahlekile xikarhi ka nhova; mananga ya va sivela.’ 
4 Ndzi ta nonon'hwisa mbilu ya Faro, u ta va landza; kambe ndzi ta tidzunisa ha Faro ni nyimpi ya yena hinkwayo; Vaegipta va ta tiva leswaku hi mina Yehovha.” Kutani va endlisa sweswo.
5 Kuteloko hosi ya Egipta yi tivisiwa leswaku tiko ri balekile, mbilu ya Faro ni timbilu ta malandza ya yena ti hundzukela tiko, va ku: “Hi endlile yini loko hi tshunxile Israele leswaku a nga ha hi tirheli xana?” 
6 Kavaloko a pana kalichi ya yena a famba ni vanhu va yena. 
7 A teka ni makalichi ya 600 lama hlawuriweke, ni makalichi hinkwawo ya Egipta; a ku ri ni tinhenha ehenhla ka wona hinkwawo. 
8 Kambe Yehovha a nonon'hwisa mbilu ya Faro, hosi ya Egipta, leswaku a landza vana va Israele, hikuva vana va Israele a va humile hi voko ra matimba. 
9 Vaegipta va va landzela; tihanci ni makalichi hinkwawo ya Faro, ni lava khandziyeke, ni nyimpi ya yena hinkwayo, yi va kuma va govile ekusuhi ni lwandle, emahlweni ka Pi-Hahiroto, ku langutene na Baala-Sefoni.
10 Loko Faro a ri karhi a tshinelela, vana va Israele va tlakusa mahlo, va vona Vaegipta va va landzelela. Kutani vana va Israele va chava ngopfu, va huwelela eka Yehovha. 
11 Va ku eka Muxe: “Xana a ku nga ri na masirha eEgipta, leswi u hi suseke leswaku hi ta ta fela emananga? U hi endle yini loko u ta hi humesa eEgipta? 
12 Xana a hi tona timhaka leti hi ku byeleke tona eEgipta, loko hi ku: ‘Hi tshike, hi tirhela Vaegipta,’ hikuva a swi sasekile loko hi tirhela Vaegipta, swi nga ri leswaku hi fa emananga.”
13 Kutani Muxe a ku eka tiko: “Mi nga chavi; yimani mi ta vona hilaha Yehovha a nga ta mi lamulela hakona namuntlha; hikuva Vaegipta lava mi va vonaka sweswi, a mi nga ha tlheli mi va vona kambe. 
14 Yehovha u ta mi lwela, kambe n'wina mi ta timiyelela ntsena.”
15 Kutani Yehovha a ku eka Muxe: “U huwelela yini eka mina; byela vana va Israele leswaku va famba. 
16 Kambe wena yimisa nhonga, u tlakusa voko ra wena ehenhla ka lwandle, u ri tsemakanyisa, vana va Israele va ta famba exikarhi ka lwandle, laha ku omeke. 
17 Kambe mina ndzi ta nonon'hwisa timbilu ta Vaegipta, va ta mi landzela; kutani ndzi ta tidzunisa ha Faro ni nyimpi ya yena hinkwayo, ni makalichi ya yena, ni 12 va khandziyaka tihanci. 
18 Vaegipta va ta tiva leswaku hi mina Yehovha, loko ndzi ta tidzunisa ha Faro ni makalichi ya yena ni lava khandziyaka tihanci.”
19 Ntsumi ya Xikwembu leyi rhangeleke mavandla ya Israele yi suka, yi famba endzhaku ka vona; kutani ku nembelela ka papa ku suka emahlweni ka vona ku ya yima endzhaku ka vona exikarhi ka nyimpi ya Vaegipta ni ya Vaisraele. 
20 Tlhelo rin'wana papa ri endle ntima, kambe tlhelo rin'wana a ri voninga vusiku; kutani a va tshinelelananga vusiku hinkwabyo.
21 Kutani Muxe a tlakusa voko ra yena ehenhla ka lwandle, kutani Yehovha a fambisa lwandle hi vusiku hinkwabyo hi mheho ya matimba ya vuxa; a phyisa lwandle, mati ma avana hi le xikarhi. 
22 Kutani vana va Israele va famba exikarhi ka lwandle, laha ku omeke; mati ma endle tintshava hi matlhelo mambirhi. 
23 Kutani Vaegipta va va hlongorisa, va nghena exikarhi ka lwandle endzhaku ka vona, ni tihanci ta Faro hinkwato, ni makalichi ya yena ni vakhandziyi va yena. 
24 Hi nkarhi wa mixo, Yehovha a languta nyimpi ya Vaegipta a ri epapeni ra ndzilo, kutani a pfulunganya nyimpi ya Vaegipta, 
25 a hlumule masondzo ya makalichi ya vona, kutani va ma koka hi matimba. Kutani Vaegipta va ku: “A hi balekeni emahlweni ka Vaisraele, hikuva Yehovha a va lwela, a lwa ni Vaegipta.”
26 Kutani Yehovha a ku eka Muxe: “Tlakusa voko ra wena ehenhla ka lwandle, mati ma ta vuya henhla ka Vaegipta ni makalichi ya vona, ni vakhandziyi va tihanci.” 
27 Kutani Muxe a tlakusa voko ra yena ehenhla ka lwandle; kutani, loko byi xa, lwandle ri tlhelela evutshan'weni bya rona, kutani kakuloko Vaegipta va baleka, va hlangana na rona; kavaloko Yehovha a wisa Vaegipta exikarhi ka lwandle. 
28 Mati ma vuya, ma funengeta makalichi ni nyimpi hinkwayo ya Faro leyi nga landza Vaisraele elwandle, a ku salangi munhu ni un'we. 
29 Kambe vana va Israele va famba exikarhi ka lwandle, laha ku omeke, mati ma va endlerile tintshava hi matlhelo mambirhi.
30 Hi siku rero Yehovha a lamulela Israele emavokweni ya Vaegipta kutani Israele a vona mitsumbu ya Vaegipta eribuwini ra lwandle. 
31 Ku va kona Israele a vonaka matimba lamakulu ya Yehovha, lawa a ma kombiseke Vaegipta. Kutani tiko ri chava Yehovha; ri pfumela eka Yehovha ni le ka Muxe, nandza wa yena.
EKSODA 15
01 Kutani Muxe ni vana va Israele va yimbelela eka Yehovha risimu leri, va ku:“Ndzi ta yimbelela Yehovha, hikuva u titlakusile ngopfu;U wisile lwandle hanci ni mukhandziyi wa yona.
2 Yehovha i matimba ya mina, ni risimu ra mina;Hi yena Mukutsuri wa mina.Hi xona Xikwembu xanga; ndzi ta xi dzunisa;I Xikwembu xa tatana, ndzi ta xi twarisa.
3 Yehovha i nhenha ya matimba,Vito ra yena i Yehovha.
4 “U wisile lwandle makalichi ya Faro, ni nyimpi ya yena;Tinhenha ta yena leti hlawuriweke ti dyiwe hi Lwandle ro Tshwuka.
5 Magandlati ma va funengetile;Va mbombomerile exidziveni kukotisa ribye.
6 “Voko ra wena, Yehovha, ri twakale hi matimba;Voko ra xinene ra wena,Yehovha, ri pyanyise valala.
7 Evukulwini bya vuhosi bya wena,U wisile lava nga ku pfukela matimba;U humese ku kariha ka wena,Ku va hisa kukotisa mungu.
8 “Hi ku hefemula ka tinhompfu ta wena,mati ma hlengeletanile,Mati lama tsutsumaka ma yimisiwile,ma endle khumbi;Magandlati ma tiyile xikarhi ka lwandle.
9 Nala u te:‘Ndzi ta hlongorisa ndzi khoma, ndzi phanga.Moya wa mina wu ta titsakela ha vona;Ndzi ta hlomula tlhari, ndzi va dlaya.’
10 U huhutile hi ku hefemula ka wena:Elwandle ri va funengeta;Va mbombomela kukotisa ntsopfu,Exidziveni xa ku enta xa mati.
11 “I mani la fanaka na wena,Yehovha, exikarhi ka swikwembu!I mani la kwetsimaka,la tengeke kukotisa wena,La fanelaka ku dzunisiwa hi tinsimu,U endle masingita!
12 U tshambulutile voko ro wena ra xinene,Misava yi va mita.
13 “Hi tintswalo ta wena u fambisile u tshunxile tiko leri;U ri fambisile hi matimba ya wena,Evutshan'weni bya ku kwetsima ka wena.
14 Matiko, loko ma swi twa, ma rhurhumela;Vafilista va khomiwa hi ku chava.
15 Tihosana ta Edomu ta rhurhumela;Tinhenha ta Mowabu ti dlayiwa hi mapfalo;Vaaki hinkwavo va Kanana va khomiwa hi ku rhurhumela.
16 Ku chava ni ku rhurhumela ku ta va wela ehenhla;Hi voko ra wena ra matimba Va ta hundzuka timbheveve leti fanaka ni maribye,Ku kondza tiko ra wena ri pela, oho Yehovha!Ku kondza ku pela tiko leri u ri kutsuleke.
17 U ta va fikisa, u va simeka entshaveni ya ndzhaka ya wena,Exivandleni lexi u tiendleleke xona ku tshamisa kona, oho Yehovha!Eku kwetsimeni loku endliweke hi mavoko ya wena, Hosi!
18 Yehovha u ta fuma hi masiku lama nga heriki.”
19 Hikuva tihanci ta Faro ni makalichi ya yena,Ni vakhandziyi va swona va nghenile elwandle,Kutani Yehovha u tlherisile mati ya lwandle henhla ka vona;Kasi vana va Israele va fambile laha ku omeke exikarhi ka lwandle.
20 Kutani Meriyamu, muprofeta, makwavo wa Aroni, a teka dzandzana evokweni ra yena, kutani vavasati hinkwavo va huma, va n'wi landza, va ri ni madzandzana, va cina.
21 Meriyamu a pfumelelana na vona, a ku:“Tlangelani Yehovha,hikuva u tikurisile ngopfu;U wisile lwandle hanci ni mukhandziyi wa yona.”
22 Kutani Muxe a suka ni Vaisraele eLwandle-ro-Tshwuka, va famba hitlhelo ra mananga ya Xuru; kutani va famba masiku manharhu emananga va nga kumi mati. 
23 Va fika eMara, kambe va tsandzeka ku nwa mati ya Mara hikuva a ma bava hikwalaho xivandla lexi xi thyiweke vito ra Mara 
24 Kutani tiko ri holovela Muxe, ri ku: “Hi ta nwa yini?”
25 Kambe Muxe a khongela Yehovha hi matimba, kutani Yehovha a n'wi kombisa murhi leswaku a wu hoxa ematini. Kutani mati ma nandziha. Hi kona a nga va vekela milawu ni ku lerisa, a va ringa, a ku: 
26 “Loko u yingisa rito ra Yehovha, Xikwembu xa wena, u endla leswi lulameke emahlweni ka yena, loko u rhiya ndleve eku leriseni ka yena, kutani u hlayisa milawu ya yena hinkwayo, ndzi nga ka ndzi nga ku tiseli makhombo lama nga wela Vaegipta; hikuva hi mina Yehovha muongori wa wena.”
27 Kutani va fika eElimi; va kuma swihlovo swa khume na swimbirhi ni mimpfun'wana ya ntlhanu wa makume na makume mambirhi. Kutani va dzima mitsonga ya vona ekusuhi ni mati.
EKSODA 16
01 Nhlengeletano hinkwayo ya vana va Israele yi suka eElimi, kutani va fika emananga ya Sina, la nga exikarhi ka Elimi na Sinayi, hi siku ra khume na ntlhanu ra n'hweti ya vumbirhi, ya ku huma ka vona etikweni ra Egipta. 
2 Kutani nhlengeletano hinkwayo ya vana va Israele yi karihela Muxe na Aroni emananga. 
3 Vana va Israele va ku: “Nge hi dlayiwe hi voko ra Yehovha etikweni ra Egipta, hi ri karhi hi titshamele xikarhi ka timbita ta nyama, hi dya ni vuswa, hi xurha. Hikuva mi hi humesile hi fika la mananga leswaku mi dlaya tiko leri hinkwaro hi ndlala.”
4 Kutani Yehovha a ku eka Muxe: “Waswivo, ndzi ta mi nisela vuswa lebyi humaka etilweni, tiko ri ta huma ri tihlengeletela leswi ringanaka siku rin'wana ni rin'wana, leswaku ndzi va ringa loko va ta famba hi nawu wa mina, kumbe loko swi nga ri tano. 
5 Kutani hi siku ra ntlhanu na rin'we va ta sweka leswi ringanaka swa masiku mambirhi.” 
6 Kutani Muxe na Aroni va ku eka vana va Israele hinkwavo: “Nimadyambu mi ta tiva leswaku i Yehovha la mi humeseke etikweni ra Egipta. 
7 Nimixo mi ta vona ku kwetsima ka Yehovha, hikuva u yingisile hilaha mi dzumadzumeleke Yehovha: xana hina hi va mani leswi mi hi karihelaka?” 
8 Muxe a engeta a ku: “Kunene Yehovha u ta mi nyika nyama nimadyambu mi dya, nimixo a mi nyika vuswa mi xurha, hikuva u yingisile ku dzumadzuma ka n'wina, hilaha mi n'wi kariheleke hakona. Hikuva hina ho va swini-ke? A mi karihelanga hina, mi karihele Yehovha.” 
9 Kutani Muxe a ku eka Aroni: “Byela nhlengeletano hinkwayo ya vana va Israele, u ku: ‘Tshinelani ekusuhi na Yehovha, hikuva u yingisile ku dzumadzuma ka n'wina.’ ” 
10 Kutani loko Aroni a ri karhi a vulavula ni nhlengeletano ya vana va Israele, a va languta tlhelo ra mananga, kutani ku kwetsima ka Yehovha ku vonaka epapeni; 
11 kutani Yehovha a vulavula na Muxe, a ku: 
12 “Ndzi yingisile ku dzumadzuma ka vana va Israele; u va byela, u ku: ‘Nimadyambu mi ta dya nyama, nimixo mi ta xurha vuswa; mi ta tiva leswaku hi mina Yehovha, Xikwembu xa n'wina.’ ”
13 Nimadyambu switsatsatsa swi huma swi tata mixaxa; nimixo mberha a yi wile, yi rhendzele mixaxa. 
14 Kuteloko mberha yi hlanhlekile, a ku ri ni swilo leswo nge tindzhohonyana laha erivaleni, swi fana ni gamboko ehenhla ka misava. 
15 Vana va Israele loko va swi vona, va vutisana, va ku: “I swini leswi?” hikuva a va nga tivi leswaku i swini. Kutani Muxe a ku: “Hi byona vuswa lebyi Yehovha a mi nyikaka byona leswaku mi dya. 
16 Hi yona mhaka leyi Yehovha a mi leriseke, a ku: ‘Un'wana ni un'wana a tihlengeletele hi ku ringanisa ku dya ka yena, mpimo wa hi nhloko yin'wana ni yin'wana hi ku hlaya ka vanhu, un'wana ni un'wana u ta hlengeletela lava nga entsongeni wa yena.’ ”
17 Vana va Israele va endlisa sweswo van'wana va tihlengeletela ngopfu van'wana switsongo. 
18 Kutani va pima hi ; loyi ngi a hlengeletile ngopfu, a nga tlulanga van'wana, ni loyi ngi a hlengelete switsongo a nga pfumalanga. Un'wana ni un'wana a tihlengeletela hilaha a dyaka hakona. 
19 Kutani Muxe a ku eka vona: “Ku nga vi na munhu la tivekelaka swa nimixo.” 
20 Kambe a va yingisanga Muxe, van'wana va tivekele swa nimixo, kambe ku hume swivungu, swi nun'hwa; kutani Muxe a va karihela. 
21 Masiku hinkwawo, nimixo, un'wana ni un'wana a a tihlengeletela hilaha a dyaka hakona; kutani loko dyambu ri tlhava, a swi n'oka.
22 Hi siku ra ntlhanu na rin'we va hlengeleta swakudya kambirhi, mipimo mimbirhi hi munhu un'wana ni un'wana. Kavaloko vakulukumba hinkwavo va nhlengeletano va ta tivisa Muxe. 
23 Kutani Muxe a ku eka vona: “Hi yona mhaka leyi lerisiweke hi Yehovha. Mundzuku i siku ra ku wisa, i Savata leri hlawuleriweke Yehovha; leswi mi swi swekaka, swekani namuntlha, mi oxa leswi oxiwaka, kutani hinkwaswo leswi salaka, mi swi hlayisela mundzuku.” 
24 Va swi hlayisa ku fika nimixo, hilaha Muxe a leriseke hakona; kambe a swi bolanga, a swi humangi swivungu. 
25 Kutani Muxe a ku: “Namuntlha dyanani swona, hikuva i ku wisa ka Yehovha; namuntlha mi nga ka mi nga kumi nchumu enhoveni. 
26 Mi ta tihlengeletela swona hi masiku ya ntlhanu na rin'we, kambe hi siku ra ntlhanu na mambirhi i Savata, swi nga ka swi nga vi kona.”
27 Hi siku ra ntlhanu na mambirhi, van'wana va tiko va huma ku ya hlengeleta swona, kambe a va kumanga nchumu. 
28 Kutani Yehovha a ku eka Muxe: “Mi ta ala ku yisa kwihi ku hlayisa ku lerisa ka mina ni milawu ya mina? 
29 Anakanyani leswaku Yehovha u mi nyikile Savata, hikwalaho a mi nyikaka vuswa bya masiku mambirhi hi siku ra ntlhanu na rin'we. Un'wana ni un'wana a a tshame ekaya, ku nga tshuki ku va na munhu la humaka ekaya hi siku ra ntlhanu na mambirhi.” 
30 Kutani tiko ri wisa hi siku ra ntlhanu na mambirhi.
31 Kutani va yindlu ya Israele va thya vuswa lebyi vito ra manna (hileswaku  i yini);  a yi fana ni tindzhoho leto basa ta khoriyanda, swi nandziha kukota swimbundzu leswi pfuviweke ni vulombe. 
32 Kutani Muxe a ku: “Mhaka leyi lerisiweke hi Yehovha hi leyi: A ku hlayisiwe leyi teleke hi manna exikarhi ka tinxaka ta n'wina ti ta vona vuswa lebyi ndzi mi phameleke byona emananga loko ndzi mi humesa etikweni ra Egipta.” 
33 Kutani Muxe a ku eka Aroni: “Teka mbita, u yi chela leyi teleke hi manna, u yi veka emahlweni ka Yehovha ku yi hlayisela tinxaka ta n'wina.” 
34 Hilaha Yehovha a leriseke Muxe hakona, Aroni a yi veka emahlweni ka Vumbhoni leswaku yi hlayisiwa kona. 
35 Vana va Israele va dya manna hi mune wa makume ya malembe va kondza va nghena etikweni leri akiweke va dya manna va kondza va fika emaaveni ya tiko ra Kanana. 
36 Mpimo wa homere, loko wu hlayiwa eka khume, wu endla efa.
EKSODA 17
01 Nhlengeletano hinkwayo ya vana va Israele yi suka emananga ya Sina va ri karhi va pima mimpfhuka ya vona hi ku lerisa ka Yehovha. Va ya dzima mitsonga eRefidimi; kambe a ku nga ri na mati lawa tiko ri nga nwaka wona. 
2 Kavaloko tiko ri tengisa Muxe, ri ku: “Hi nyike mati hi nwa.” Kutani Muxe a ku eka vona: “Mi ndzi karihela yini? Mi ringela yini Yehovha?” 
3 Tiko a ri ri ni torha hi ku pfumala mati, kutani ri holovela Muxe, ri ku: “U hi humesele yini Egipta ku ta hi dlaya hi torha, hina ni vana va hina ni tihomu ta hina?” 
4 Kutani Muxe a huwelele eka Yehovha, a ku: “Ndzi ta endla yini hi tiko leri? Va ta lava ku ndzi khandla hi maribye.”
5 Yehovha a ku eka Muxe: “Rhanga emahlweni ka vanhu, u teka vakulukumba va Israele ni nhonga ya wena leyi u nga ba nambu ha yona. 
6 Waswivo, ndzi ta yima emahlweni ka wena lahaya eribyeni ra Horebe; u ta ba ribye, kutani ri ta humesa mati; vanhu va ta nwa.” Muxe a endlisa sweswo emahlweni ka vakulukumba va Israele. 
7 A thya xivandla lexi vito ra Masa na Meriba (Miringo ni ku tenga), hikwala hikwalaho ka ku tengisa ka vana va Israele; ni ku ringa Yehovha, va ku: “Xana Yehovha u le xikarhi ka hina, kumbe a nga kona xana?”
8 Kutani ku fika Amaleke, a ta ta lwa na Israele eRefidimi. 
9 Muxe a ku eka Yoxuwa: “Hlawula vavanuna ku ya lwa na Amaleke; mundzuku ndzi ta yima enhlohlorhini ya ntshava, ndzi tamele nhonga ya Xikwembu.” 
10 Yoxuwa a endla hilaha Muxe a n'wi byeleke hakona ku ya lwa na Amaleke. Kutani Muxe na Aroni na Huru va khandziya enhlohlorhini ya ntshava. 
11 Kutani kakuloko Muxe a yimisa voko, Israele a va a hlula; kambe loko voko ra yena ri karhala Amaleke a hlula Vaisraele. 
12 Kambe loko mavoko ya Muxe ma karhele va n'wi tshamisisa eribyeni; Aroni na Huru va seketela mavoko ya yena, un'wana hitlhelo rin'wana, un'wana hitlhelo rin'wana; kutani mavoko ya yena ma seketeriwa ma rhula dyambu ri ko ri pela. 
13 Kavaloko Yoxuwa a hlula Amaleke ni tiko ra yena hi matlhari.
14 Kutani Yehovha a ku eka Muxe: “Tsala mhaka leyi ebukwini, xi va xitsundzuxo lexi hlayisiwaka, u tivisa Yoxuwa leswaku ndzi ta lovisa ku tsundzukiwa ka Amaleke ehansi ka tilo.” 
15 Kutani Muxe a aka alitari, a yi thya vito ra Yehova-nisi (Yehovha i mfungho wa mina), 
16 a ku: “Leswi voko ra Amaleke ri pfukeke xiluvelo xa Yehovha, Yehovha u ta lwa na Amaleke etinxakeni ta tinxaka.”
EKSODA 18
01 Yetro, muprista wa Midiyani, mukon'wana wa Muxe a twa hinkwaswo leswi Xikwembu xi swi endleleke Muxe ni tiko ra yena ra Israele, ni leswaku Yehovha u humesile Israele Egipta. 
2 Kutani Yetro, mukon'wana wa Muxe, a teka Sipora nsati wa Muxe, loyi ngi a a n'wi tlherisele ekaya; 
3 a teka ni vana va yena lavambirhi vito ra un'wana a a ri Gerixomu hikuva Muxe a a ku: “A ndzi ri muluveri etikweni rin'wana,” 
4 vito ra un'wana a a ri Eliezere, hikuva a a ku: “Xikwembu xa tata wa mina xi ndzi pfunile, xi ndzi lamulele ematlharini ya Faro.”
5 Yetro, mukon'wana wa Muxe, a ya ni vana va Muxe, ni nsati wa yena emananga, laha ingi a tidzimele kona nxaxa, entshaveni ya Xikwembu. 
6 Kutani a tivisa Muxe, a ku: “Mina Yetro, mukon'wana wa wena, ndzi tile eka wena ndzi ri ni nsati wa wena ni vana va wena lavambirhi.” 
7 Muxe a huma, a ya hlangana ni mukon'wana wa yena, a khinsama a n'wi ntswontswa; kutani va vutisana ku hanya ka vona; kavaloko va nghena entsongeni wa Muxe. 
8 Kutani Muxe a n'wi byela hinkwaswo leswi Yehovha a swi endleke eka Faro ni le ka Vaegipta hikwalaho ka Vaisraele, ni makhombo hinkwawo lama humeleleke endleleni, ni hilaha Yehovha a va humeseke hakona eka wona. 
9 Kutani Yetro a tsaka hikuva Yehovha u endlele Vaisraele hi tintswalo loko a va lamulela emavokweni ya Vaegipta.
10 Kutani Yetro a ku: “A ku khensiwe Yehovha la mi lamuleleke emavokweni ya Vaegipta, ni le mavokweni ya Faro, la lamuleleke tiko emavokweni ya Vaegipta. 
11 Sweswi, ndza tiva leswaku Yehovha i nkulu eka swikwembu hinkwaswo; hikuva u va hangalasile emhakeni leyi va tikuriseke ha yona.” 
12 Kutani Yetro, mukon'wana wa Muxe, a tisela Yehovha mhamba ni magandzelo Aroni ni vakulukumba hinkwavo va Israele va ta dya vuswa ni mukon'wana wa Muxe emahlweni ka Xikwembu.
13 Siku leri tlhandlamaka, Muxe a tshama a avanyisela tiko, kutani tiko ri yima emahlweni ka Muxe ku sungula nimixo, ku fika madyambu. 
14 Kuteloko mukon'wana wa Muxe a vonile hinkwaswo leswi a swi endlelaka tiko, a ku: “Ntirho lowo u wu endlelaka tiko hi lowo yini? U avanyisela yini tiko u ri swaku, ni tiko hinkwaro ri yimele yini mpfhuka wa mpundzu ku ko ku fika madyambu?” 
15 Muxe a ku eka mukon'wana wa yena: “Hi leswi tiko ri taka ka mina ku vutisa Xikwembu. 
16 Siku va nga ni mhaka, va ta eka mina, ndzi avanyisela un'wana ni un'wana, ndzi va tivisisa ku lerisa ka Xikwembu ni milawu ya xona.” 
17 Mukon'wana wa Muxe a ku eka yena: “Leswi u swi endlaka, a hi swona. 
18 Kunene u ta karhala wena ni tiko leri nga na wena; hikuva ntirho lowu wu ta ku hlula, u ta tsandzeka ku wu heta u ri swaku. 
19 Sweswi, yingisa rito ra mina, ndzi ta ku letela; Xikwembu a xi ve na wena. U va wena la yimaka emahlweni ka Xikwembu ematshan'weni ya tiko, u byela Xikwembu timhaka. 
20 U va dyondzisa ku lerisa ni milawu, u va tivisa ndlela leyi va faneleke ku famba ha yona, ni ntirho lowu va faneleke ku wu tirha. 
21 U hlawula exikarhi ka tiko hinkwaro vavanuna lavanene, lava chavaka Xikwembu, vavanuna lava lulameke, lava vengaka bindzu leri nga lulamangiki; u va veka tindhuna ta madzanadzana, ni ta madzana, ni ta ntlhanu na makume, ni ta makume; 
22 kutani ti avanyisela tiko hi masiku; timhaka letikulu hinkwato ti ti tisa eka wena, letitsongo ti ti heta ti ri tona. Hunguta ndzhwalo wa wena va wu rhwala swin'we na wena. 
23 Kutakuloko u endla mhaka leyi, Xikwembu na xona xi ku lerisa yona, u ta tiya, tiko leri hinkwaro ri ta fika hi ku tsaka ri yaka kona.”
24 Muxe a yingisa ku letela ka mukon'wana wa yena, kutani a endla hinkwaswo leswi a n'wi byeleke swona. 
25 Kavaloko Muxe a hlawula exikarhi ka tiko ra Israele hinkwaro vavanuna lava lulameke, a va veka tindhuna ta tiko, ti ri tindhuna ta madzanadzana, ni ta madzana, ni ta ntlhanu wa makume, ni ta makume, 
26 leti faneleke ku avanyisela tiko hi masiku; timhaka leto nonon'hwa, va ti tisa eka Muxe; letitsongo va ti avanyisa va ri vona. 
27 Kutani Muxe a lelana ni mukon'wana wa yena; yena Yetro a tifambela eka varikwavo.
EKSODA 19
01 Kuteloko ku hundzile tin'hweti tinharhu, mpfhuka vana va Israele va humile etikweni ra Egipta, hi siku rero, va fika emananga ya Sinayi. 
2 Kuteloko va sukile eRefidimi, va fika emananga ya Sinayi, va aka mitsonga ya vona mananga; Israele a aka mitsonga yi langutene ni ntshava. 
3 Kutani Muxe a tlhandlukela eka Xikwembu, Yehovha a n'wi vitana a ri entshaveni, a ku: “Vulavula ni yindlu ya Yakobo, u byela vana va Israele u ku: 
4 ‘Mi vonile leswi ndzi swi endleke eka Vaegipta, hilaha ndzi mi velekeke ehenhla ka timpapa ta gama, ndzi mi tisa eka mina. 
5 Kutani sweswi, loko mi yingisa rito ra mina, mi hlayisa ntwanano wa mina, mi ta va rifuwo ra mina kunene ehenhla ka matiko man'wana hinkwawo, hikuva misava hinkwayo i ya mina. 
6 Mi ta va tiko ra vaprista, tiko leri hlawuriweke.’ ” Hi wona marito lawa u nga ta ma vula eka vana va Israele.
7 Kutani Muxe a vitana vakulukumba va tiko, a va humesela marito hinkwawo lawa Yehovha a n'wi leriseke wona. 
8 Kutani tiko hinkwaro ri hlamula swin'we ri ku: “Hinkwaswo leswi Yehovha a swi vuleke, hi ta swi endla.” Kutani Muxe a yisa marito hinkwawo ya tiko eka Yehovha. 
9 Kavaloko Yehovha a ku eka Muxe: “Languta, ndzi ta ta eka wena epapeni lero tsindziyela, leswaku tiko ri switwa loko ndzi vulavula na wena ri va ri ku yingisela hi masiku.”Kutani Muxe a tshama a byela Yehovha marito ya tiko. 
10 Yehovha a ku eka Muxe: “Yana eka tiko, u ri basisa namuntlha ni mundzuku, va hlantswa tinguvu ta vona; 
11 va tilunghisela siku ra vunharhu; hikuva hi siku ra vunharhu Yehovha u ta xikela entshaveni ya Sinayi emahlweni ka tiko hinkwaro. 
12 Kambe u ta byela tiko ndzilakana lowu rhendzelaka ntshava, u ku: ‘Mi nga tshuki mi khandziya entshaveni, mi nga khumbi matlhelo ya yona,’ munhu la nga ta khumba ntshava u ta dlawa. 
13 Va nga ka va nga n'wi khomi hi voko, kambe u ta khandliwa hi maribye, kumbe a dlawa hi tlhari; hambi xi ri xifuwo, hambi a ri munhu, a nga ka a nga hanyi. Kutakuloko nanga yi rila, va ta khandziya entshaveni.”
14 Kutani Muxe a ngirimela entshaveni, a ya eka tiko, a basisa tiko, vona va hlantswa tinguvu ta vona. 
15 Muxe a ku ta tiko: “Tilunghiseleni siku ra vunharhu; mi nga tshuki mi vundzamana ni vavasati.” 
16 Hi siku ra vunharhu, loko byi xa, ku pfuma ku va kona ni ku hatima, ni papa lera ntima ri va ehenhla ka ntshava, ni ku pfuma lokukulu ka nanga; kutani vanhu hinkwavo lava ngi va ri emixaxeni, va rhurhumela. 
17 Kutani Muxe a humese tiko emixaxeni, ri ya hlangana ni Xikwembu, va yime hansi ka ntshava. 
18 Kutani ntshava ya Sinayi a yi mbuluka musi hi matlhelo hinkwawo, hikuva Yehovha a a xikile ka yona a ri endzilweni; musi wa yona wu mbulukele henhla kukota musi wa xitiko; kutani ntshava hinkwayo a yi tsekatseka ngopfu. 
19 Mpfumawulo wa nanga a wu twakala ku tlurisa; Muxe a a ri karhi a vulavula, kutani Xikwembu a xi n'wi hlamula hi rito. 
20 Sweswo Yehovha a rhelele entshaveni ya Sinayi, enhlohlorhini ya ntshava; kutani Yehovha a vitana Muxe enhlohlorhini ya ntshava, kutani Muxe a khandziyela kona. 
21 Yehovha a ku eka Muxe: “Ngirimela, u lerisa tiko leswaku ri nga tshuki ri tshinela ku ta vona Yehovha; ku nga fa vanhu lavo tala exikarhi ka vona. 
22 Hambi va ri vaprista lava tshinelelaka Yehovha, va fanele ku tikwetsimisa na vona, leswaku Yehovha a nga va dlayi.” 
23 Kutani Muxe a ku eka Yehovha: “Tiko ri nga ka ri nga khandziyi entshaveni ya Sinayi, hikuva u hi byerile leswaku: Rhendzelekela ntshava hi ndzilakana, u ri kwetsimisa.” 
24 Kutani Yehovha a ku eka yena: “Rhelela, u ta khandziya na Aroni kambe vaprista ni tiko va nga tshuki va ringeta ku tlhandlukela eka Yehovha; va nga ti dlawa.” 
25 Muxe a rhelela, a ya byela tiko mhaka leyi.
EKSODA 20
01 Kutani Xikwembu xi vulavula marito walawo hinkwawo, xi ku: 
2 “Hi mina Yehovha, Xikwembu xa wena la ku humeseke etikweni ra Egipta endlwini ya vukhumbi.
3 “U nga tshuki u va ni swikwembu swin'wana emahlweni ka mina.
4 “U nga tshuki u tiendlela xifaniso lexi vatliweke, ni loko xi ri xifaniso xihi ni xihi xa swilo leswi nga ehenhla etilweni, ni loko xi ri xa swilo leswi nga ehansi emisaveni, ni loko xi ri xa swilo leswi nga ematini, ehansi ka misava; 
5 u nga tshuki u swi khinsamela, ni loko ku ri ku swi tirhela; hikuva hi mina Yehovha, Xikwembu xa wena, xa rilaveta, lexi baka vana hikwalaho ka ku homboloka ka vatswari va vona, ku yisa erixakeni ra vunharhu ni ra vumune eka lava ndzi vengaka; 
6 kambe ndzi tsetselela lava ndzi rhandzaka, lava hlayisaka milawu ya mina ku yisa erixakeni ra khume ra madzana.
7 “U nga tshuki u tlanga hi vito ra Yehovha Xikwembu xa wena, hikuva Yehovha a nga ka a nga tshiki nandzu wa la tlangaka hi vito ra yena.
8 “Anakanya siku ra ku wisa ku ri hlawulekisa. 
9 U ta tirha hi masiku ya ntlhanu na rin'we, u tirha ntirho wa wena hinkwawo; 
10 kambe siku ra vuntlhanu na mambirhi, i siku ro wisa ra Yehovha, Xikwembu xa wena. U nga tshuki u tirha ntirho ni wun'we hi siku lero, hambi u ri wena, hambi a ri n'wana wa wena wa wanuna, kumbe wa wansati; hambi a ri nandza wa wena wa wanuna, kumbe wa wansati; hambi swi ri swifuwo swa wena, hambi a ri muendzi wa wena la nga emutini wa wena. 
11 Hikuva hi masiku ya ntlhanu na rin'we, Yehovha u endle tilo ni misava, ni lwandle, ni swilo hinkwaswo leswi nga eka swona; kambe u wisile hi siku ra vuntlhanu na mambirhi. Hikwalaho Yehovha a nga katekisa siku ra ku wisa, a va a ri hlawulekisa.
12 “Xixima tata wa wena ni mana wa wena, leswaku masiku ya wena ma engeteriwa emisaveni leyi u yi nyikiwaka hi Yehovha, Xikwembu xa wena.
13 “U nga tshuki u dlaya.
14 “U nga tshuki u oswa.
15 “U nga tshuki u yiva.
16 “U nga tshuki u lumbeta warikwenu hi vumbhoni byo hemba.
17 “U nga tshuki u navela yindlu ya warikwenu, u nga tshuki u navela nsati wa yena, hambi a ri nandza wa yena wa wanuna, kumbe wa wansati hambi yi ri homu ya yena, hambi yi ri mbhongolo ya yena, hambi xi ri xilo xin'wana xa warikwenu.”
18 Tiko hinkwaro ri yingisa ku pfuma ni mpfumawulo wa nanga ri vona ku hatima, ni ntshava loko yi ri karhi yi mbuluka musi. Kuteloko tiko ri vone sweswo, ri rhurhumela ngopfu, ri yimela ekule. 
19 Kutani va ku eka Muxe: “Vulavula na hina, hi ta ku yingisa; kambe Xikwembu xi nga tshuki xi vulavula na hina, hi nga ta fa.” 
20 Kutani Muxe a ku eka tiko: “Mi nga chaveni hikuva Xikwembu xi tile ku ta mi ringa leswaku nchavo wa xona wu va emahlweni ka n'wina leswaku mi nga dyohi.” 
21 Kutani tiko ri yima ekule, kambe Muxe a tshinela emunyameni, laha Xikwembu ingi xi ri kona.
22 Yehovha a ku eka Muxe: “U nge ka vana va Israele: Mi vonile hilaha ndzi nga vulavula na n'wina hakona ndzi ri ematilweni. 
23 Mi nga tshuki mi tiendlela swikwembu swa silivhere, ni swa nsuku ehandle ka mina. 
24 U ta ndzi akela alitari ya misava, laha u nga ta tlhavela kona magandzelo ya wena, ni timhamba ta wena ta tinyimpfu ni ta tihomu. Hinkwako laha ndzi nga ta veka xitsundzuxo xa vito ra mina, ndzi ta ta eka wena kona, ndzi ku katekisa. 
25 Loko u ndzi akele alitari hi maribye, u nga tshuki u yi aka hi maribye lama vatliweke; hikuva kungakuloko u tlakusa nsimbhi ya wena ehenhla ka wona, u nga yi nyamisa. 
26 U nga tshuki u khandziya ealitarini ya mina hi phandze, vuhava bya wena byi nga ti vonaka.
EKSODA 21
01 “Hi yona milawu leyi u nga ta va lerisa yona:
2 “Kutakuloko u xave khumbi ra Muheveru, ri ta ku tirhela malembe ya ntlhanu na rin'we, kambe hi lembe ra ntlhanu na mambirhi, ri ta tshunxeka ntsena, ri nga rihanga ha nchumu. 
3 Loko ri fikile eka wena ri ri roxe, ri ta muka ri ri roxe; loko a ri ri ni nsati, ri ta suka ni nsati wa rona. 
4 Loko n'wini wa rona a ri nyikile nsati, kutani nsati loyi loko a ri velekele vana, wansati ni vana va rona va ta va va n'wini wa rona, kambe rona ri ta huma ri ri roxe. 
5 Kutakuloko khumbi ri ku: ‘Ndzi rhandza n'wini wa mina, ndzi rhandza ni nsati wa mina ni vana vanga, ndzi nga ka ndzi nga suki,’ 
6 n'wini wa rona u ta ri tisa emahlweni ka Xikwembu, a ri tshinetela kusuhi ni rivanti erimbeni ra rona, kutani n'wini wa rona u ta ri boxa ndleve hi risungunhu, kutani ri ta n'wi tirhela masiku hinkwawo.
7 “Loko munhu a xavisile n'wana wa yena wa wanhwana, a n'wi endle khumbi, a nga ka a nga humi kukota makhumbi. 
8 Loko a nga tsakisi mahlo ya n'wini wa yena la rhandzeke ku n'wi teka, u ta kutsuriwa; a nga ka a nga n'wi xavisi etikweni rin'wana, hikuva u n'wi kanganyisile. 
9 Loko a rhandza ku n'wi tekanisa ni n'wana wa yena, u ta n'wi endla hilaha ku endliwaka eka vana. 
10 Loko a teke nsati un'wana, a nga tshuki a hunguta nchumu eka swakudya, ni tinguvu, ni le ka timfanelo ta vukati. 
11 Loko a nga n'wi endleli swilo leswinharhu, u ta tshunxeka ntsena, a nga rihi ha nchumu.
12 “Loko munhu a dlaye un'wana, na yena, u ta fanela ku dlawa kunene. 
13 Loko a nga n'wi dlayanga ha vomu, kambe Xikwembu xi n'wi dlele hi voko ra yena, ndzi ta ku lavela xivandla laha a nga ta balekela kona. 
14 Loko un'wana a pfukele un'wana hi matimba ku n'wi dlaya ha vomu u ta n'wi khoma ku n'wi dlaya, hambi a balekele egandzelweni.
15 “La beke tata wa yena kumbe mana wa yena, u ta dlawa.
16 “Loko un'wana a yive munhu ku n'wi xavisa, kutani a kumiwa emavokweni ya yena, muyivi u ta dlawa.
17 “La rhukaneke tata wa yena kumbe mana wa yena, u ta dlawa.
18 “Loko vanhu va kanetana hi mhaka, kutani un'wana a ba un'wana hi ribye, kumbe hi xibakela, kutani a nga fi, kambe a etlele emasangwini; 
19 loko a pfuka a xongotela hi nhonga, la n'wi beke u ta pfumala nandzu; ntsena u ta riha ku tshama ka yena, a n'wi ongola a kondza a hanya swinene.
20 “Loko munhu a ba nandza wa yena wa wanuna, kumbe wa wansati hi nhonga, kutani a fela emavokweni ya yena, u ta rihiwa. 
21 Kambe loko a hanya siku rin'we kumbe mambirhi, a nga ka a nga rihiwi hikuva i mali ya yena.
22 “Loko vanhu va lwa, kutani va wisa wansati la tikeke, loko a humeriwa hi khwiri, kambe a nga fi, u ta rihiwa hi hakelo leyi nga ta vekiwa hi nuna wa yena; u ta rihiwa emahlweni ka vaavanyisi. 
23 Kambe loko wansati a fa, u ta riha vutomi hi vutomi, 
24 tihlo hi tihlo, tino hi tino, voko hi voko, nenge hi nenge, 
25 ku tshwa hi ku tshwa, mbanga hi mbanga, mimpfembeti hi mimpfembeti.
26 “Loko munhu a be tihlo ra nandza wa yena wa wanuna, kumbe wa wansati, a ri lamata, u ta n'wi tshunxa a tifambela hikwalaho ka tihlo ra yena. 
27 Loko a tshove tino ra nandza wa yena wa wanuna kumbe wa wansati, u ta n'wi tshunxa hikwalaho ka tino ra yena.
28 “Loko homu yi tlhava hi timhondzo wanuna kumbe wansati, kutani a fa, homu leyi, yi ta khandliwa hi maribye; nyama ya yona yi nga tshuki yi dyiwa; loko a ri n'wini wa homu, yena a nga na nandzu. 
29 Kambe homu leyi, loko yi tolovele ku tlhava hi timhondzo, kutani n'wini wa yona a tsundzuxiwa, kambe a nga yi hlayisanga; kutakuloko yi dlaya wanuna, kumbe wansati, yi ta khandliwa hi maribye, na yena n'wini wa yona u ta dlawa. 
30 Loko a rihisiwa, u ta humesa hakelo ya vutomi bya yena, hilaha va nga ta n'wi lerisa hakona. 
31 Loko homu leyi, yi tlhave jaha kumbe wanhwana, yi ta endliwa hi nawu lowo. 
32 Loko yi tlhave khumbi ra wanuna kumbe ra wansati, n'wini wa rona u ta riheriwa hi mali ya makume manharhu ya tixikele, kutani homu yi ta khandliwa hi maribye.
33 “Loko munhu a cerile rindzi kumbe khele, kutani a nga ri seleteri kutani homu kumbe mbhongolo yi wela kona, 
34 n'wini wa rindzi u ta rihela n'wini wa xifuwo hi mali ya xona, kambe nyama ya xona yi ta va ya yena.
35 “Kutakuloko homu ya munhu yi tlhave homu ya un'wana, kutani yi fa, va ta xavisa homu leyi hanyaka va ta hungulelana mali ya yona, va pambulelana ni homu leyi nga fa. 
36 Kambe loko homu leyi, yi tiviwa leswaku yi tolovele ku tlhava ni khale kutani n'wini wa yona a nga yi languteri, u ta riha homu hi homu, kambe leyi nga fa yi ta va ya yena.”
EKSODA 22
01 “Loko munhu a yiva homu kumbe xinyimpfana, kutani a swi tlhava kumbe a swi xavisa, u ta riha homu hi ntlhanu wa tihomu, ni xinyimpfana hi mune wa swinyimpfana.
2 “Loko khamba ri khomiwa ri ri karhi ri boxa ri yiva, kutani ri dlawa, a ku na nandzu wa ngati eka loyi a ri dlayeke; 
3 kambe loko ri dlayiwa ri xile, mudlayi u ta va ni nandzu wa ngati. Loko ri ri khamba, ri ta riha; loko ri pfumala, ri ta xavisiwa ku riha ku yiva ka rona. 
4 Loko xilo lexi yiviweke xi kumiwa emavokweni ya yena ha hanya, hambi yi ri homu, hambi mbhongolo, hambi xinyimpfana, u ta swi riha kambirhi.
5 “Loko munhu a dyisele nsimu, hambiloko yi ri ya vhinya kutani a tshike tihomu ta yena ti dya nsimu ya un'wana; u ta riha hi leswinene swa nsimu ya yena ni swa vhinya ya yena.
6 “Loko ritshwa ri hisa mitwa, ri tlulela ensin'wini ya munhu, ri hisa mavele; la lumekeke nhova u ta hakela leswi nga tshwa hinkwaswo.
7 “Loko munhu a nyika warikwavo mali, kumbe swigotso ku swi hlayisa; kutani swi yiviwa endlwini ya yena; loko khamba ri kumiwa, ri ta riha kambirhi. 
8 Loko khamba ri nga kumiwi, n'wini wa yindlu u ta tisiwa emahlweni ka Xikwembu ku hlambanya leswaku a nga yivangi xuma xa warikwavo.
9 “Loko yi ri mhaka yihi ni yihi ya nandzu wa homu, kumbe wa mbhongolo, kumbe wa xinyimpfana, kumbe wa nguvu, hambi wu ri wa xilo lexi lahlekeke, loko va ku: hi xona hakunene; ku tenga ka vanhu lavambirhi ku ta yisiwa eka Xikwembu; loyi Xikwembu xi vulaka leswaku u ni nandzu, u ta rihela warikwavo kambirhi.
10 “Loko munhu a vekisa eka warikwavo mbhongolo, kumbe homu, kumbe xinyimpfana, hambi xi ri xifuwo xin'wana ku xi hlayisa, kutani xi fa, kumbe xi tshoveka xiro, kumbe xi yiviwa, xi nga voniwi hi munhu, 
11 ku hlambanya eka Yehovha ku ta va kona exikarhi ka vanhu lavambirhi, ku ta tiviwa xana a nga ni yivanga swifuwo swa warikwavo; n'wini wa xona u ta pfumela ku hlambanya, kutani a nga ka a nga riheriwi ha nchumu. 
12 Kambe loko xifuwo xi yiviwile, u ta rihela n'wini wa xona. 
13 Loko xi dlayiwile hi swivandzana, u ta humesa marhambu ya xona ku tilandzula; a nga ka a nga rihi lexi dlayiweke.
14 “Loko munhu a lombile xifuwo eka warikwavo, kutani xi tshuka xi tshoveka xiro, kumbe xi fa, n'wini wa xona a nga ri kona, u ta riha. 
15 Loko n'wini wa xona a a ri kona, a nga ka a nga xi rihi; loko xi lombiwile hi hakelo, u ta humesa hakelo leyi ntsena.
16 “Loko munhu a kanganyisa wanhwana, loyi a nga siki vutiwaka, kutani a etlela na yena, u fanele ku n'wi teka, a humesa ni ndzovolo ya yena. 
17 Loko tata wa wanhwana a ala ku n'wi nyika yena, u ta riha hi mali leyi nyikiwaka vanhwanyana loko va tekiwa.
18 “U nga tshuki u tshika mungoma wa wansati a hanya.
19 “Un'wana na un'wana la etlelaka ni xifuwo u ta dlawa.
20 “La gandzelaka swikwembu swin'wana ehandle ka Yehovha, u ta dlawa.
21 “U nga tshuki u xanisa wamatiko, hikuva na n'wina a mi ri vamatiko etikweni ra Egipta. 
22 Mi nga tshuki mi xanisa wansati wa noni, hambi xi ri xisiwana xa n'wana. 
23 Loko u va xanisa, kutani va ndzi khongela, ndzi ta va yingisa kunene, kutani ndzi ta kariha, ndzi mi dlaya hi tlhari; 
24 vasati va n'wina va ta va tinoni, ni vana va n'wina va ta va swisiwana.
25 “Loko u lomba wa tiko ra mina, wa xisiwana, loyi nga eka wena, u nga tshuki u n'wi endla hi ku n'wi dyelela; mi nga tshuki mi n'wi lomba hi hakelo.
26 “Loko u teke nguvu ya warikwenu hi ku langutela nandzu wa yena, u ta yi tlherisa, dyambu ri nga swi pela; 
27 hikuva a nga na xifunengelo xin'wana; hi wona nkumba wa yena wo funengela, u ta funengela ha yini xana? Kutani loko a ndzi khongela, ndzi ta n'wi yingisa, hikuva ndzi ni tintswalo.
28 “U nga tshuki u sandza Xikwembu xa wena, nakambe u nga tshuki u rhukana hosi ya ka rikwenu.
29 “U nga tshuki u hlwela ku humesa nhlengo wa leswi teleke enguleni, ni wa leswi kamiweke etimbiteni. U ta ndzi nyika mativula ya vana va wena. 
30 U ta endlisa sweswo hi homu ya wena, ni nyimpfu ya wena; swi ta tshama ni vamana wa swona hi masiku ya ntlhanu na mambirhi; hi siku ra vuntlhanu na manharhu, u ta ndzi nyika swona.
31 “Mi ta va vanhu lava hlawuriweke eka mina; mi nga dyi nyama leyi dyiweke enhoveni hi swivandzana, mi ta yi cukumetela timbyana.
EKSODA 23
01 “U nga tshuki u amba mhaka hi mavunwa; u nga tshuki u yima ni lowo biha leswaku u va mbhoni yo hemba. 
2 U nga tshuki u landzela lavo tala ku endla swo biha; u nga voyameli eka lavo tala ehubyeni loko va hombolokisa ku lulama. 
3 U nga tshuki u ya hi nghohe hambi ku ri eka xisiwana ehubyeni.
4 “Loko u hlangana ni homu, kumbe mbhongolo leyi lahlekeke ya nala wa wena, u yi tlherisela eka yena. 
5 Loko u vona mbhongolo ya la ku vengaka yi tikeriwa hi ndzhwalo wa yona, u nga yi tshiketi, u fanele ku n'wi pfuna ku yi tshunxa.
6 “U nga hombolokisi mhaka leyi lulameke ya xisiwana xa warikwenu ehubyeni. 
7 Chava ku hemba. U nga tshuki u dlaya la nga riki na nandzu ni la lulameke, hikuva ndzi nga ka ndzi nga yimeli lowo biha, ndzi n'wi vula la lulameke. 
8 U nga tshuki u amukela tinyiko, hikuva i xilo lexi pfalaka mahlo ya lava vonaka ni ku hombolokisa timhaka ta lava lulameke ehubyeni.
9 “U nga tshuki u xanisa wamatiko; na n'wina ma yi tiva miehleketo ya wamatiko, hikuva a mi ri vamatiko eEgipta.
10 “Hi malembe ya ntlhanu na rin'we u ta rima nsimu ya wena, u tshovela mihandzu ya yona; 
11 kambe hi lembe ra vuntlhanu na mambirhi, u ta yi tshika yi etlela; kutani swisiwana swa tiko ra rikwenu swi ta dya mihandzu ya yona, kutani leswi salaka, swi ta dyiwa hi swiharhi. U ta endlisa sweswo hi vhinya ya wena ni mitlhwari ya wena.
12 “U ta tirha ntirho wa wena hi masiku ya ntlhanu na rin'we, kambe u ta wisa hi siku ra vuntlhanu na mambirhi leswaku homu ya wena ni mbhongolo ya wena swi wisa na swona ni leswaku n'wana wa khumbi ra wena ni wamatiko va wisa na vona. 
13 Mi ta hlayisa hinkwaswo leswi ndzi mi leriseke swona. Mi nga tshuki mi vula mavito ya swikwembu swin'wana; ma nga humi emilon'wini ya n'wina.
14 “U ta ndzi endlela nkhuvo kanharhu hi lembe. 
15 U ta hlayisa nkhuvo wa vuswa lebyo kala comela hi masiku ya ntlhanu na mambirhi hi n'hweti ya Abibi, u ta dya vuswa lebyo kala comela hilaha u lerisiweke hakona; hikuva hi yona n'hweti leyi u humeke eEgipta ha yona; kutani vanhu va nga tshuki va humelela ntsena emahlweni ka mina. 
16 U ta hlayisa nkhuvo wa ku tshovela, wu nga wa swirhangana swa ntirho wa wena, leswi u swi byaleke emasin'wini. Va ta hlayisa ni nkhuvo wa ku hlengeleta, eku heleni ka lembe, loko u hlengeletile mitirho ya masimu ya wena. 
17 Kanharhu hi lembe, vavanuna va ta humelela hinkwavo emahlweni ka Hosi Yehovha.
18 “U nga tshuki u humesa ngati ya magandzelo ya mina swin'we ni vuswa lebyi nga ni comela, ni mafurha ya nkhuvo wa mina ma nga tshuki ma hlayiseriwa mundzuku.
19 “U ta tisa endlwini ya Yehovha Xikwembu xa wena, swirhangana swa mihandzu leyo sungula ya tiko ra wena. U nga tshuki u sweka ximbutana hi ntswamba wa mana wa xona.
20 “Waswivo, ndzi rhuma ntsumi emahlweni ka wena, yi ta ku hlayisa endleleni yi ku nghenisa etikweni leri ndzi ri lunghiseke. 
21 Chava emahlweni ka yona, u yingisa rito ra yona, u nga tshuki u ri alela, hikuva yi nga ka yi nga mi khomeli ku biha ka n'wina, hikuva yi ni vito ra mina.
22 “Kambe loko u yingisa rito ra yona, u endla hinkwaswo leswi ndzi nga ta ku byela swona, ndzi ta va nala eka valala va wena, ndzi ku lwela eka lava ku pfukaka.
23 “Hikuva ntsumi ya mina yi ta ku rhangela emahlweni, yi ku nghenisa etikweni ra Vaamori, ni ra Vahiti, ni ra Vaperesi, ni ra Vakanana, ni ra Vahivhi, ni ra Vayebusi, kutani ndzi va heta. 
24 U nga tshuki u khinsamela swikwembu swa vona, u nga tshuki u swi tirhela, u nga encisi mikhuva ya vona; kambe u ta va dlaya hinkwavo, u hlanhla swifaniso hinkwaswo swa vona. 
25 Tirhelani Yehovha, Xikwembu xa n'wina, kutani xi ta katekisa vuswa bya n'wina ni mati ya n'wina, kambe ndzi ta susa vuvabyi exikarhi ka n'wina. 
26 Ku nga ka ku nga vi na wansati la onhekeriwaka hi khwiri, kumbe nsati wa mhika etikweni ra wena. Ndzi ta hetisa nhlayo ya masiku ya wena.
27 “Ndzi ta rhuma nchavo wa mina emahlweni ka wena, ndzi hangalasa tiko rin'wana ni rin'wana leri u nga ta fika eka rona; ndzi hlongorisa valala hinkwavo va wena. 
28 Ndzi ta rhuma mimpfi, yi mi rhangela emahlweni, yi hlongorisa Vahivhi, ni Vakanana, ni Vahiti emahlweni ka wena. 
29 Ndzi nga ka ndzi nga va susi emahlweni ka wena hi lembe rin'we, leswaku tiko ri nga hundzuki mananga, kutani swivandzana swa nhova swi andza, swi mi dlaya. 
30 Ndzi nga ka ndzi nga hatlisi ku va hlongola emahlweni ka wena; kambe ndzi ta ku nyika nkarhi wa ku andza ni wa ku aka tiko hinkwaro. 
31 Ndzi ta veka mindzilekana ya wena ku suka eLwandle-ro-Tshwuka, ku fika elwandle ra Vafilista, ni ku suka emananga ku fika enambyeni hikuva ndzi ta mi hlulela vaaki va tiko leri, mi ta va hlongorisa emahlweni ka n'wina. 
32 U nga tshuki u endla xinakulobye na vona, kumbe ni swikwembu swa vona. 
33 Va nga tshuki va aka etikweni ra wena, leswaku va nga tshuki va ku dyohisa emahlweni ka mina; hikuva loko swi ri tano, u ta tirhela swikwembu swa vona, kutani wu ta va ntlhamu eka wena.”
EKSODA 24
01 Xikwembu xi ku eka Muxe: “Tlhandlukela eka Yehovha, wena na Aroni, na Nadabu, na Abihu, ni vakulukumba va Israele va ntlhanu wa makume ni makume mambirhi, mi ta khinsama ma ha ri ekule. 
2 Ku ta tshinela Muxe a le swakwe emahlweni ka Yehovha; van'wana va nga tshuki va tshinela; na rona tiko ri nga tshuki ri tlhandluka na yena.”
3 Kwalaho Muxe a ya byela vanhu timhaka hinkwato ta Yehovha, ni ku lerisa hinkwako. Kutani tiko ri hlamula hi rito rin'we, ri ku: “Timhaka hinkwato leti vuriweke hi Yehovha hi ta ti endla.” 
4 Muxe a tala marito hinkwawo ya Yehovha, kutani a pfuka nimpundzu, a aka alitari ehansi ka ntshava, a yimisa maribye ya khume na mambirhi, ku ringanisa tinyimba ta Israele ta khume na timbirhi. 
5 Kutani a rhuma majaha ya vana va Israele ku endla magandzelo lama hisiwaka, ni magandzelo ya ku khensa Yehovha hi tinkunzi. 
6 Kutani Muxe a hungula ngati yin'wana, a chela emikambaneni; yin'wana a yi halata ealitarini. 
7 A teka ni buku ya ntwanano, a hlaya emahlweni ka tiko; kutani tiko ri ku: “Hinkwaswo leswi Yehovha a swi vuleke hi ta swi yingisa, hi va hi swi endla.” 
8 Kavaloko Muxe a teka ngati, a xuva tiko ha yona, a ku: “Hi yona ngati ya ntwanano lowu Yehovha a wu endleke na n'wina hi marito lawa hinkwawo.”
9 Kutani Muxe na Aroni, na Nadabu na Abihu, ni vakulukumba va Israele va ntlhanu wa makume ni makume mambirhi, va tlhandluka, va vona Xikwembu xa Israele; 
10 va vona ehansi ka milenge ya xona wo nge ntirho wa leyi vangamaka, leyi tengeke kukota rona tilo. 
11 Kutani a xi tlakusangi voko ehenhla ka vana va Israele lava hlawuriweke; kambe va vona Xikwembu, kutani va dya, va nwa.
12 Kutani Yehovha a ku eka Muxe: “Tlhandlukela halenu entshaveni u yima kona, ndzi ta ku nyika maribye ya swimphampha lama nga ni milawu ni ku lerisa ka mina loku ndzi ku tsaleke ku va dyondzisa hakona.” 
13 Kavaloko Muxe a suka, a ri na Yoxuwa la n'wi tirhelaka; kutani Muxe a tlhandlukela entshaveni ya Xikwembu. 
14 A ku eka vakulukumba: “Yimani kwala, hi ta tlhela hi vuya. Aroni na Huru va ta sala na n'wina; un'wana ni un'wana la nga ni mhaka u ta yi tisa eka vona.”
15 Muxe a tlhandluka entshaveni, kutani papa ri funengeta ntshava. 
16 Kutani ku kwetsima ka Yehovha ku tshama entshaveni ya Sinayi; papa ri yi funengeta hi masiku ya ntlhanu na rin'we; hi siku ra ntlhanu na mambirhi a vita Muxe a ri epapeni. 
17 Kutani xikombiso xa ku kwetsima ka Yehovha enhlohlorhini ya ntshava emahlweni ya vana va Israele a xi fana ni ndzilo lowu dlayaka. 
18 Kutani Muxe a nghena epapeni, a khandziya entshaveni a tshama kona hi masiku ya mune wa makume, nhlekanhi ni vusiku.
EKSODA 25
01 Yehovha a vulavula na Muxe, a ku: 
2 “Byela vana va Israele va ndzi humesela nhlengo. Mi ta amukela nhlengo wa mina eka munhu un'wana ni un'wana la humesaka hi mbilu. 
3 Hi lowu nhlengo mi nga ta wu amukela eka vona: nsuku ni silivhere, ni koporo; 
4 ni malapi ya xivunguvungu, ni ya , ni ya , ni ntsembyana lowo basa, ni voya bya mbuti; 
5 ni madzovo ya tinyimpfu lama totiweke leswo tshwuka, ni madzovo ya ntini, ni mirhi ya munga; 
6 ni mafurha ya rivoni, ni mirhi ya risuna ku hlanganisa ni mafurha yo tola, ni ya magandzelo ya risuna; ni maribye ya 
7 , ni maribye lama nga ta nghenisiwa engubyeni ya efodi ni ya nguvu ya xifuva. 
8 Va ta ndzi lunghisela xikwetsimiso, ndzi ta tshamisa exikarhi ka vona. 
9 Mi ta endla hinkwaswo leswi ndzi mi kombisaka swona hi xifaniso xa yindlu ni mpimo wa yona, ni mitirho ya yona hilaha ndzi ku kombaka hakona.”
10 “Va ta endla areka hi murhi wa munga; ku leha ka yona swi ta va swisungunhu swimbirhi ni hafu; ku anama ka yona, xisungunhu xin'we ni hafu, ni ku yima ka yona, xisungunhu xin'we ni hafu. 
11 U ta yi nameka hi nsuku lowo tenga; u yi nameka ehandle ni le ndzeni, kutani u yi endlela xirhendzevutana xa nsuku lexi yi rhendzelekelaka. 
12 U ta chulula mune wa swingwavila swa nsuku leswi u nga ta swi veka ematlhelweni ya yona ya mune; swingwavila swimbirhi hitlhelo rin'wana, ni swingwavila swimbirhi hitlhelo rin'wana. 
13 U ta yi endlela mimpingu ya murhi wa munga, a va u yi nameka hi nsuku; 
14 kutani u ta nghenisa mimpingu eswingwavileni, ematlhelweni ya areka ku yi byarha ha yona. 
15 Mimpingu yi ta tshama eswingwavileni swa areka, yi nga susiwi. 
16 U ta veka earekeni Vumbhoni lebyi ndzi nga ta ku nyika byona.
17 “U ta endla vukhongelelo bya nsuku lowunene; ku leha ka byona swi ta va swisungunhu swimbirhi ni hafu, ku anama ka byona xisungunhu ni hafu. 
18 U ta endla ni tikerubu timbirhi ta nsuku, u ti endla hi nsuku lowu furiweke, emakun'wini mambirhi ya vukhongelelo. 
19 U ta endla kerubu yin'wana emakumu ya halenu, ni kerubu yin'wana emakumu ya hala; mi ta endla tikerubu ti huma emakun'wini mambirhi ya vukhongelelo. 
20 Tikerubu ti ta tshambuluta timpapa ta tona ehenhla, ti funengeta vukhongelelo hi timpapa, ti ri karhi ti langutene; mimombo ya tikerubu yi languta vukhongelelo. 
21 U ta funengeta areka hi vukhongelelo, u ta veka earekeni Vumbhoni lebyi ndzi nga ta ku nyika byona. 
22 Ndzi ta hlangana na wena kona kutani ndzi ta ku byela kona evukhongelelweni, xiharhi ha tikerubu leti nga ehenhla ka areka ya vumbhoni, hinkwaswo leswi u nga ta lerisa vana va Israele.”
23 “U ta endla tafula hi murhi wa munga. Ku leha ka rona swi ta va swisungunhu swimbirhi, ku anama ka rona swi va xisungunhu xi ri xin'we, ni ku yima ka rona xisungunhu xin'we ni hafu. 
24 U ta ri nameka hi nsuku lowunene; u ri endlela xirhendzevutana lexi ri rhendzelekelaka. 
25 U ta ri endlela xirhendzevutana xa mune wa tintiho, kutani u xi nameka hi nsuku hi matlhelo hinkwawo. 
26 U ta ri endlela ni swingwavila swa mune swa nsuku, kutani u ta veka swingwavila ematlhelweni ya mune emilengeni ya mune ya tafula, 
27 swingwavila swi va ekusuhi ni xirhendzevutana leswaku u nghenisa eka swona mimpingu yo pinga tafula. 
28 U ta endla mimpingu ya murhi wa munga, u yi nameka hi nsuku; tafula ri ta pingiwa hi yona. 
29 U ta endla mikambana ya rona ni swidzuvulo swa rona, ni magombe leswaku va hlamba ha swona; u swi endla hi nsuku lowunene. 
30 U ta veka etafuleni vuswa bya xikombiso, byi va kona hi masiku hinkwawo.
31 “U ta endla kandelari ya nsuku lowo saseka; kandelari yi ta endliwa hi nsuku lowu furiweke, ni nenge wa yona, ni nsinya wa yona; mikhava ni mabundzu swi ta endliwa eka yona hi vumba byin'we. 
32 Marhavi ya ntlhanu na rin'we ma ta huma ematlhelweni ya yona; marhavi manharhu hitlhelo rin'wana ra kandelari, ni marhavi manharhu hitlhelo rin'wana ra kandelari. 
33 Mikambana minharhu leyi fanaka ni xiluva xa alimondi, ni bundzu ni xiluva, swi ta va kona erhavini rin'wana; ni le rhavini rin'wana ku ta va mikambana minharhu leyi fanaka ni xiluva xa alimondi, ni bundzu ni xiluva; swi ta va tano eka marhavi ya ntlhanu na rin'we lama humaka ekandelarini. 
34 Yona kandelari yi ta va ni mune wa mikambana leyi fanaka ni xiluva xa alimondi, swin'we ni mabundzu ni swiluva, 
35 bundzu rin'we ri ta va ehansi ka marhavi mambirhi lama humaka ekandelarini; bundzu rin'wana ri ta va ehansi ka marhavi mambirhi man'wana lama humaka ekandelarini, ni bundzu rin'wana ehansi ka marhavi man'wana mambirhi lama humaka ekandelarini, ku ringanisa marhavi ya ntlhanu na rin'we ya kandelari. 
35 Mabundzu ni marhavi swi ta huma eka yona; xi ta va xilo xin'we lexi endliweke hi nsuku lowu furiweke lowu kwetsimaka. 
37 U ta yi endlela mavoningo ya ntlhanu na mambirhi; kutani va ta tlhoma mavoningo ehenhla ka yona, ma ta voningela tlhelo ra le mahlweni ra kandelari. 
38 Tintlawa ta yona ni swimbitana swa nkuma, swi ta endliwa hi nsuku lowo kwetsima. 
39 Yona kandelari ni swibya hinkwaswo swa yona swi ta endliwa hi talenta ya nsuku lowo kwetsima. 
40 Languta, u swi endla hi xifaniso lexi u nga xi kombisiwa entshaveni.”
EKSODA 26
01 “U ta endla Tabernakela hi tinguvu ta khume ta ntsembyana lowo saseka leyi lukiweke, ni xivunguvungu, ni ; u ta fanisa kona tikerubu hi ntirho wa vutlhari. 
2 Ku leha ka nguvu yin'wana swi ta va swisungunhu swa 28, ku anama ka yona swi ta va swisungunhu swa mune; tinguvu hinkwato ti ta endliwa hi mpimo wun'we. 
3 Tinguvu ta ntlhanu ti ta rhungiwa swin'we; tinguvu tin'wana ta ntlhanu ti ta rhungiwa swin'we na tona. 
4 U ta swula ni tingoti ta xivunguvungu eku swonyeni ka nguvu yo sungula, hitlhelo ra tinguvu leti rhungiweke swin'we; u ta endlisa sweswo emaswonyeni ya nguvu leyi nga rhungiwa ni tin'wana. 
5 U ta swula tingoti ta ntlhanu wa makume engubyeni yin'wana, ni le tingoti ta ntlhanu wa makume tlhelo ra nguvu yin'wana ya makumu; tingoti ti ta lavana. 
6 U ta endla swikhweketana swa nsuku swa ntlhanu wa makume, kutani u ta hlanganisa tinguvu hi swikhweketana, leswaku Tabernakela xi va xilo xin'we.
7 “U ta luka tinguvu ta voya bya timbuti ku endla tende ehenhla ka Tabernakela; u ta endla tinguvu teto ta khume na yin'we. 
8 Ku leha ka nguvu swi ta va swisungunhu swa makume manharhu, ni ku anama ka yona swisungunhu swa mune; tinguvu leti ta khume na yin'we ti ta endliwa hi mpimo wun'we. 
9 U ta rhunga tinguvu ta ntlhanu hitlhelo rin'wana, ni tinguvu ta ntlhanu na yin'we hitlhelo rin'wana, u ta funengeta hi nguvu ya ntlhanu na yin'we emahlweni ka Tabernakela. 
10 U ta rhunga tingoti ta ntlhanu wa makume eku swonyeni ka nguvu yo sungula ya leti rhungiweke swin'we ni tingoti ta ntlhanu wa makume emakun'wini ya tinguvu tin'wana. 
11 U ta endla ni swikhweketana swa ntlhanu wa makume hi koporo, kutani u ta nghenisa swikhweketana etingotini, u ta hlanganisa xi sweswo tende, xi va xilo xin'we. 
12 Kambe loko ri ri ripepe leri seleke etingubyini ta tende, hileswaku hafu ya nguvu leyi nga ta sala, ri ta nembelela emahosi ka Yindlu. 
13 Kutani xisungunhu lexi nga hala ni hala, leswi seleke eku anameni ka tinguvu ta Tabernakela, swi ta nembelela ematlhelweni ya Yindlu, hala ni hala ku yi funengeta.
14 “U ta endlela tende xifunengeto hi madzovo ya tinyimpfu lama petiweke eka leswo tshwuka, ni xifunengeto xa madzovo ya ntini lexi nga ta funengeta ehenhla.
15 “Kutani u ta endlela Tabernakela mapulangi hi murhi wa munga, ma ta yimisiwa. 
16 Ku leha ka pulangi ri ta va khume ra swisungunhu, ku anama ka rona xisungunhu na hafu. 
17 Pulangi rin'wana ni rin'wana ri ta va ni swihlanganiso swimbirhi leswi lavaneke; u ta endla sweswo mapulangi hinkwawo ya yindlu. 
18 Mapulangi lawa u nga ta ma endlela Tabernakela ma ta va makume mambirhi hitlhelo ra dzonga. 
19 Kutani u ta endla switshamo swa silivhere swa mune wa makume, swi ta vekiwa ehansi ka mapulangi ya makume mambirhi; pulangi rin'wana ni rin'wana ri va ni switshamo swimbirhi ehansi ka swihlanganiso swimbirhi swa rona. 
20 Tlhelo ra n'walungu ra Yindlu, u ta yi endlela mapulangi ya makume mambirhi, ni switshamo swa wona swa silivhere swa mune wa makume; 
21 pulangi rin'wana ni rin'wana ri va ni switshamo swimbirhi. 
22 Tlhelo ra vupeladyambu, mpfungwe ka Yindlu, u ta veka ntlhanu wa mapulangi ni pulangi rin'we. 
23 Kutani u ta endlela Yindlu, tlhelo ra le mpfungwe, mapulangi mambirhi etikhonweni, 
24 ma ta fanana ku suka ehansi ku fika ehenhla ka xingwavila xo sungula; swi ta endlisiwa sweswo hi mapulangi mambirhi; ma ta vekiwa etikhonweni ha mambirhi. 
25 Loko swi ri sweswo, ku ta va ni mapulangi ya ntlhanu na manharhu, ni switshamo swa yona swa silivhere swa khume na ntlhanu na xin'we; swi ta va swimbirhi ehansi ka pulangi rin'wana ni rin'wana.
26 “Kutani u ta endla timbalelo ta ntlhanu ta murhi wa munga, ti ta va ta mapulangi ya tlhelo rin'wana ra Yindlu, 
27 ni timbalelo tin'wana ta ntlhanu ta mapulangi ya tlhelo rin'wana, ni timbalelo ta ntlhanu ta mapulangi emahosi ka yindlu, hitlhelo ra vupeladyambu. 
28 Kambe rivalelo leri nga exikarhi ri ta hlanganisa mapulangi hinkwawo. 
29 U ta nameka mapulangi hi nsuku, kutani u ta endla swingwavila swa wona hi nsuku, timbalelo ti ta nghenisiwa eka swona; na tona timbalelo u ta ti nameka hi nsuku. 
30 U ta aka Tabernakela hilaha u nga kombisiwa hakona xifaniso entshaveni.
31 “U ta endla nguvu ya xivunguvungu, ni , hi ntsembyana lowo saseka, leyi swuriweke. Yi ta endliwa hi ntirho wa vutlhari; va ta fanisa tikerubu eka yona. 
32 U ta yi hayeka etimhandzeni ta mune ta murhi wa munga leti namekiweke hi nsuku, leti nga ni swikhweketana swa nsuku; ti ta tlhomiwa eswitshan'weni swa mune swa silivhere. 
33 U ta tiyisa nguvu hi swikhweketana, kutani u ta nghenisa kona endzeni ka nguvu, areka ya vumbhoni, nguvu leyi yi ta tsemakanyisa vukwetsimelo ni xikwetsimisiso. 
34 U ta veka xikhongelelo earekeni ya vumbhoni exikwetsimisisweni. 
35 Tafula, u ta ri veka ehandle ka nguvu; rona rivoningo ri ta vandzamana ni tafula hitlhelo ra dzonga ra Tabernakela, kutani u ta veka tafula hitlhelo ra n'walungu.
36 “U ta endlela nyangwa ya tende nguvu ya xivunguvungu, ni , hi ntsembyana lowo saseka leyi swuriweke, wu va ntirho wa vutlhari. 
37 Kutani u ta endlela nguvu leyi, timhandze ta ntlhanu ta munga, u ti nameka hi nsuku; swikhweketana swa tona swi ta va swa nsuku; kutani u ta chululela timhandze leti, switshamo swa ntlhanu swa koporo.”
EKSODA 27
01 “U ta vatla alitari hi murhi wa munga; ku leha ka yona swi ta va swisungunhu swa ntlhanu, ni ku anama ka yona swisungunhu swa ntlhanu. Alitari yi ta va ni matlhelo ya mune lama ringanaka; ku yima ka yona swi ta va swisungunhu swinharhu. 
2 U ta endla timhondzo ta mune etikhonweni ta alitari, kutani u ta yi nameka hi koporo. 
3 U ta yi endlela ni swimbitana swa ku ola nkuma, ni tifoxolo, ni mindzheko, ni tintlhavo, ni timbita ta makala; mitirho hinkwayo ya yona u ta yi endla hi koporo. 
4 U ta endlela alitari ya koporo kutani u ta endlela  mune wa swingwavila swa koporo ematlhelweni ya yona ya mune. 
5 U ta yi tiyisa ehansi ka xirhendzevutana xa alitari, exikarhi ka yona. 
6 U ta endlela alitari mimpingu ya munga u yi nameka hi koporo. 
7 Va ta nghenisa mimpingu eswingwavileni; mimpingu yi ta va ematlhelweni mambirhi ya alitari loko yi rhwariwa. 
8 U ta endla vundzeni bya yona hi mapulangi. Yi ta endliwa hilaha u kombisiweke hakona entshaveni.
9 “Kutani u ta endla xivava xa Yindlu. Tlhelo ra dzonga u ta xi endlela tinguvu ta ntsembyana lowo saseka leti nembelelaka, ku leha ka tinguvu leti, swi ta va swisungunhu swa dzana tlhelo rin'wana. 
10 Tlhelo rero ku ta endliwa ni timhandze ta makume mambirhi, ni switshamo swa tona swa koporo; timhingu ta timhandze ni swikhweketana swa tona swi ta va swa silivhere. 
11 Ku ta endlisiwa sweswo hitlhelo ra n'walungu; eku leheni ka xivava, ku ta va dzana ra swisungunhu ra tinguvu, ni timhandze ta makume mambirhi, ni switshamo swa makume mambirhi swa koporo; timhingu ta timhandze ni swikhweketana swa tona swi va swa silivhere. 
12 Loko ku ri eku anameni ka xivandla, hitlhelo ra vupeladyambu, ku ta vekiwa tinguvu leti nembelelaka ta swisungunhu swa ntlhanu wa makume, ni timhandze ta tona ta khume, ni switshamo swa tona swa khume. 
13 Loko ku ri ku anama ka xivandla hitlhelo ra vuxa, swi ta va swisungunhu swa ntlhanu wa makume; 
14 ti ta va tinguvu leti nembelelaka ta swisungunhu swa khume na ntlhanu hitlhelo rin'wana ra nyangwa, 
15 kutani hitlhelo rin'wana ti ta va tinguvu ta swisungunhu swa khume na ntlhanu, ni timhandze ta tona tinharhu, ni switshamo swa tona swinharhu. 
16 Enyangweni ya xivava ku ta va nguvu ya swisungunhu swa makume mambirhi ya xivunguvungu, ni , ni ntsembyana lowo saseka leyi swuriweke, leyi sasekisiweke hi ntirho wa vutlhari; ku ta endliwa ni timhandze ta yona ta mune, ni switshamo swa tona swa mune. 
17 Timhandze hinkwato leti hlanganisaka xivava, ti ta va ni timbalelo ta silivhere, ni timhingu ta tona ti ta va ta silivhere, kambe switshamo swa tona swi ta va swa koporo. 
18 Ku leha ka xivandla swi ta va swisungunhu swa dzana, ku anama ka xona swisungunhu swa ntlhanu wa makume ni ku yima ka xivava, swisungunhu swa ntlhanu; xi ta endliwa hi ntsembyana lowu swuriweke, ni switshamo swa xona hi koporo. 
19 Loko swi ri swibya hinkwaswo swa Tabernakela swa mitirho hinkwayo ya yona, ni timhingu ta yona, ni timhingu hinkwato ta xivava, swi ta va swa koporo.
20 “Kutani, u ta lerisa vana va Israele leswaku va ku nyika mafurha layo saseka ya mihandzu ya mitlhwari leyi kamiweke, ma ta va ya ku voninga ma cheriwa etimboningweni leswaku ti nga timeki. 
21 Aroni ni vana va yena va ta ti lunghisa eTabernakeleni, ehandle ka nguvu leyi nga emahlweni ka vumbhoni, leswaku ti voninga emahlweni ka Yehovha, ku sungula nimadyambu, ku fika nimixo. I ku lerisa loku nga heriki etinxakeni ta vana va Israele.”
EKSODA 28
01 “U ta tshineta Aroni, makwenu, ni vana va yena, va ta hlawuriwa exikarhi ka vana va Israele leswaku va tirha ntirho wa vuprista emahlweni ka mina: U ta va yena Aroni, ni vana va yena, Nadabu, na Abihu, na Eliyazara, na Itamara.
2 “U ta endlela Aroni, makwenu, tinguvu leti hlawuriweke, leto kwetsima, ta vukulukumba. 
3 U ta vulavula ni vanhu hinkwavo va vutlhari lava ndzi va nyikeke moya wa vutlhari, va ta endlela Aroni tinguvu leti n'wi hlawulaka leswaku a tirha mitirho ya vuprista emahlweni ka mina.
4 “Tinguvu leti va nga ta ti endla hi leti: Nguvu ya xifuva, ni efodi, ni rhoko, ni baji, ni xihuku, ni vamba: va ta endlela Aroni, makwenu, ni vana va yena tinguvu leti hlawuriweke va ta tiva ku tirha ntirho wa vuprista emahlweni ka mina. 
5 Va ta teka nsuku, ni xivunguvungu, ni , ni ntsembyana lowo saseka.
6 “Va ta endla efodi hi nsuku, ni xivunguvungu ni , ni ntsembyana lowo saseka, leyi swuriweke, wu va ntirho wa vutlhari. 
7 Emakun'wini ya yona ku ta va tingubyanyana timbirhi leti hlanganisaka makatla, yi ta hlanganisiwa sweswo. 
8 Vamba ra yona leri yi nga ta bohiwa ha rona, ri ta va ra rixaka ra yona nguvu, xi ta va xilo xin'we na yona, ri ta lukiwa hi nsuku, ni xivunguvungu, ni  ni ntsembyana lowo saseka, leyi swuriweke.
9 “U ta teka maribye mambirhi ya , u tsala ehenhla ka wona mavito ya vana va Israele; 
10 mavito ya ntlhanu na rin'we ma tswariwa eribyeni rin'wana, mavito man'wana ya ntlhanu na rin'we eribyeni rin'wana, hi ku ya hi tinxaka ta vona. 
11 U ta tsala mavito ya vana va Israele emaribyeni mambirhi hi mukhuva wa lava tsalaka emaribyeni hi ku vatla, kukota mfungho; ma ta khomiwa hi swovetana swa nsuku. 
12 Maribye mambirhi u ta ma veka emakatleni ya efodi leswaku ma va maribye ya xitsundzuxo xa vana va Israele; Aroni u ta rhwala mavito ya vana va Israele emahlweni ka Yehovha emakatleni ya yena, xi va xitsundzuxo. 
13 U ta endla swovetana swimbirhi swa nsuku, 
14 ni tiketananyana ta nsuku lowo saseka; u ti swula hi mukhuva wa ku swula tingoti, kutani u ta lunghelela tiketana leti swuriweke eswovetaneni.
15 “Kutani u ta endla nguvu ya xifuva, ya ku avanyisa, hi ntirho wa vutlhari; u ta yi endla hi mukhuva wu ri wun'we na efodi: u yi endla hi nsuku, ni xivunguvungu, ni  , ni ntsembyana lowo saseka, leyi swuriweke. 
16 Yi ta va ni mune wa matlhelo, yi petsiwile kambirhi; ku leha ka yona ni ku anana ka yona swi ta va tani hi xandla. 
17 U ta yi nameka hi mukhuva lowu va namekaka maribye ha wona, yi ta va ni mune wa tinxaxa ta maribye; erixaxeni rin'wana, ku ta nghenisiwa 
18 erixaxeni ra vumbirhi, (Yehovha i mfungho wa mina), 
19 erixaxeni ra vunharhu, yakinta, ni agata, ni ametisita,
20 erixaxeni ra vumune, i, ni yaspere. Maribye lawa, ma ta namekiwa ensukwini, eswovetaneni swa wona.
21 “Maribye ma ta vekiwa hi ku tlhandlamana ka mavito ya vana va Israele va khume na mambirhi; ma ta va khume na mambirhi hi ku hlaya ka mavito ya vona, rin'wana ni rin'wana ri ta va ni vito ra rixaka rin'we ra Israele, mavito ma ta tsariwa hi mukhuva wa mfungho.
22 “Engubyeni ya xifuva, u ta lunghelela tiketananyana leti sohiweke hi mukhuva wa ngoti hi nsuku lowo saseka. 
23 U ta endlela nguvu ya xifuva swingwavila swimbirhi swa nsuku; u ta tiyisa swingwavila leswimbirhi emakun'wini ya nguvu ya xifuva. 
24 Kutani u ta khweketa tiketana letimbirhi ta nsuku eswingwavileni leswimbirhi leswi nga emakun'wini ya nguvu ya xifuva. 
25 Kutani u ta khweketa emakun'wini mambirhi ya tiketana swovetana swimbirhi; kutani swi ta vekiwa emakatleni ya efodi, tlhelo ra le mahlweni. 
26 U ta endla kambe swovetana swimbirhi swa nsuku, u swi veka emakun'wini mambirhi ya nguvu ya xifuva hitlhelo ra efodi. 
27 U ta endla ni swingwavila swimbirhi swa nsuku, u swi veka emakatleni mambirhi ya efodi, ehansi, kusuhi ni laha swi rhungiweke kona, ehenhla ka vamba ra efodi. 
28 Va ta boha nguvu ya xifuva hi swi3ngwavila swa yona eswingwavileni swa efodi hi ngoti ya xivunguvungu, u ta yi tsimba evambeni ra efodi; nguvu ya xifuva yi nga tshuki yi tshunxeka eka efodi. 
29 Kutakuloko Aroni a nghena exikwetsimisweni, u ta rhwala mavito ya vana va Israele exifuveni xa yena hi nguvu ya xifuva ya ku avanyisa, leswaku xi va xitsundzuxo lexi nga heriki emahlweni ka Yehovha.
30 “Kutani u ta veka Urimi na Thumimi engubyeni ya xifuva ya ku avanyisa leswaku swi tshama exifuveni xa Aroni loko a ya emahlweni ka Yehovha; kutani Aroni u ta rhwala ku avanyisa ka vana va Israele exifuveni xa yena, emahlweni ka Yehovha, hi laha ku nga heriki.
31 “Nguvu ya efodi, u ta yi endla hinkwayo hi xivunguvungu. 
32 Yi ta boxiwa exikarhi, laha ku nga ta nghenisiwa nhloko kona, yi ta swonyiwa hinkwako enhan'wini leswaku yi nga tshuki yi handzuka. 
33 Ehansi ka yona u ta rhungelela magirenada ya xivunguvungu, ni  , u yi hlanganisa hinkwako; u ta rhungelela ni swingelengele swa nsuku emaaveni ya magirenada; 
34 xingelengele xa nsuku ni girenada, ni xingelengele xa nsuku ni girenada, ehansi ka nguvu, u yi hlanganisa hinkwako. 
35 Aroni u ta yi ambala loko a tirha; ku pfuma ka yona ku ta twakala loko a nghena evukwetsimelweni, emahlweni ka Yehovha ni loko a huma, leswaku a nga tshuki a fa.
36 “Kutani u ta fula xiphepherhele xa nsuku lowo saseka, u tsala eka wona, hi mukhuva lowu va tsalaka mifungho mhaka leyi nge: Ku kwetsima ka Yehovha. 
37 U ta xi rhungela hi ngoti ya xivunguvungu, kutani xi ta vekiwa emahlweni ka xihuku, xi ta va emombyeni wa Aroni. 
38 Kutani Aroni u ta rhwala swidyoho leswi endliweke hi vana va Israele, loko va tisa timhamba hinkwato leti hlawuriweke ta vona; xi ta va emombyeni wa yena hi masiku, leswaku va sasekisiwa emahlweni ka Yehovha.
39 “U ta endla ni hembe hi nguvu ya ntsembyana lowo saseka; u endla ni xihuku xa ntsembyana lowo saseka, u endla ni vamba leri swonyiweke hi ntirho wa vutlhari.
40 “U ta endlela vana va Aroni tinguvu, ni mavamba, ni swihuku leswo bomba, leswo kwetsima. 
41 U ta ambexa Aroni, makwenu, ni vana va yena, u va chela mafurha u va hlawula, leswaku va va entirhweni wa vuprista emahlweni ka mina. 
42 U ta va rhungela ni maburuku ya ntsembyana leswaku va fihla tingana ta vona; ma ta bohiwa eswisutini ma fika emirumbini. 
43 Aroni ni vana va yena va ta ti ambala loko va nghena eTabernakeleni ya nhlengeletano ni loko va tshinela alitari ku ya tirha ntirho evukwetsimelweni va nga tshuki va kuma nandzu, leswaku va nga ti fa. I ku lerisa loku nga heriki, loku nyikiweke Aroni ni vatukulu va yena.”
EKSODA 29
01 “Kutakuloko u va hlawula leswaku va endla vuprista emahlweni ka mina, u ta endla hi mukhuva lowo:
2 “U ta teka xinkuzana, ni makhuna mambirhi lama nga riki na xivati, ni xinkwa lexi nga riki na comela; ni swinkwanyana leswi kalaka comela leswi pfuviweke hi mafurha; ni swimbundzunyana leswi kalaka comela leswi totiweke hi mafurha; u swi endla hi mapa lama hleriweke ya koro; 
3 u swi veka exirhundzwini, u swi neha hi xirhundzu, swin'we ni xinkuzana ni makhuna mambirhi. 
4 Kutani u ta tshineta Aroni ni vana va yena enyangweni ya Tabernakela ya nhlengeletano, u va hlantswa hi mati. 
5 Kutani u ta teka tinguvu, u ambexa Aroni baji, ni nguvu ya efodi, ni efodi, ni nguvu ya xifuva, u n'wi tsimba hi vamba ra efodi. 
6 U n'wi vehela ni xihuku enhlokweni, u boha ka xona xiphepherhele xo kwetsima. 
7 U ta teka mafurha ya ku tola, u n'wi chela enhlokweni u n'wi tota. 
8 U ta tshineta ni vana va yena, u va ambexa tinguvu. 
9 Kutani u ta tsimba Aroni ni vana va yena hi mavamba, u va vehela swihuku, kutani vuprista byi ta va bya vona hi masiku hinkwawo; i ku lerisa loku nga heriki. U ta hlawurisa sweswo Aroni ni vana va yena.
10 “Kutani u ta tshineta xinkuzana emahlweni ka Tabernakela ya nhlengeletano, kutani Aroni ni vana va yena va ta tlhandleka mavoko enhlokweni ya xona. 
11 Kutani u ta xi tlhava emahlweni ka Yehovha enyangweni ya Tabernakela ya nhlengeletano. 
12 Kutani u ta teka ngati ya nkunzi, u yi tota etimhondzweni ta alitari hi ritiho; ngati hinkwayo yin'wana, u yi chela ekusuhi ni alitari. 
13 U ta teka mafurha hinkwawo lama pambelaka marhumbu ni mpambana wa xivindzi, ni tinswo timbirhi, ni mafurha ya tona, u swi hisa ealitarini. 
14 Loko yi ri nyama ya nkunzi, ni dzovo ra yona ni swanyi wa yona, u ta swi hisa ehandle ka mixaxa: i gandzelo ra xidyoho.
15 “U ta teka khuna rin'wana, Aroni ni vana va yena va ta ri tlhandleka mavoko enhlokweni, 
16 kutani u ri tlhava, u teka ngati ya rona, u yi chela ematlhelo hinkwawo ya alitari. 
17 Kutani u ta ri phatlula hi swirho swa rona, u hlantswa marhumbu ya rona ni masondzo ya rona, u swi veka eswirhweni ni le nhlokweni, 
18 kutani u hisa khuna hinkwaro ealitarini; i gandzelo ra Yehovha leri nun'hwelaka swo nandziha; i gandzelo leri hiseriwaka Yehovha.
19 “U ta teka khuna ra vumbirhi, Aroni ni vana va yena va ta tlhandleka mavoko ya vona enhlokweni ya khuna, 
20 kutani u ri tlhava, u teka ngati yin'wana, u yi tota emakumu ka ndleve ya xinene ya Aroni, ni makumu ka ndleve ya xinene ya vana va yena, ni le nkudzwini ra nenge ra swinene ra vona, ni le nkudzwini ra nenge wa xinene wa vona; ngati yin'wana u yi chela ematlhelweni hinkwawo ya alitari. 
21 U ta teka ngati leyi nga ealitarini ni mafurha ya ku tola, kutani u ta xuva Aroni ni tinguvu ta yena, ni vana va yena ni tinguvu ta vona; u ta va la hlawuriweke, ni vana va yena, ni tinguvu ta vona.
22 “Kutani u ta teka mafurha ya nyimpfu, ni ncila, ni mafurha lama pambelaka marhumbu, ni mpambana wa xivindzi, ni tinswo timbirhi, ni mafurha ya tona, ni voko ra xinene, hikuva i nyimpfu leyi hlawulekeke; 
23 u ta teka ni ximbundzu, ni xinkwa lexi pfuviweke hi mafurha ni xinkwa lexi nga exirhundzwini xa swilo leswi nga riki na comela, lexi vekiweke emahlweni ka Yehovha. 
24 U ta veka swilo leswi hinkwaswo eswandleni swa Aroni, ni le swandleni swa vana va yena, u swi ndziwita emahlweni ka Yehovha; 
25 kutani u swi susa emavokweni ya vona, u swi hisa ealitarini, ehenhla ka gandzelo, swi ta nun'hwela emahlweni ka Yehovha: i magandzelo lama hiseriwaka Yehovha.
26 “Kutani u ta teka xifuva xa nyimpfu ya ku hlawuleka ka Aroni u xi ndziwita kukota nyiko leyi ndziwitiweke emahlweni ka Yehovha; ku ta va ku averiwa ka wena. 
27 Kutani u ta hlawula xifuva lexi ndziwitiweke, ni voko leri tlakusiweke, hileswaku swa nyimpfu ya ku hlawuleka leswi nga ndziwitiwa, ni ku tlakusiwa, leswi nga swa Aroni ni vana va yena; 
28 swi ta va swa Aroni ni vana va yena hi ku lerisa loku nga heriki exikarhi ka vana va Israele, hikuva i ku nyika loku pamburiweke eka vana va Israele loku va nga ta ku pambulela emagandzelweni ya vona ya ku khensa; i ku nyika ka vona loku pambuleriweke Yehovha.
29 “Tinguvu ta Aroni leti hlawuriweke ti ta va ta vana va yena endzhaku ka yena leswaku va ti ambala siku va nga ta hlawuriwa ni ku totiwa. 
30 N'wana wa yena la nga ta va muprista endzhaku ka yena, la nga ta nghena endlwini ya nhlengeletano ku tirha ntirho evukwetsimelweni, u ta ti ambala hi masiku ya ntlhanu na mambirhi.
31 “U ta teka nyama ya nyimpfu ya ku vekiwa, u yi sweka exivandleni lexo kwetsima. 
32 Kutani Aroni ni vana va yena va ta dya nyama ya nyimpfu, ni vuswa lebyi nga exirhundzwini, enyangweni ya yindlu ya nhlengeletano. 
33 Va ta dya swilo leswi va gandzeleke ha swona loko va vekiwa, ni loko va hlawuleriwa ntirho. Swi nga tshuki swi dyiwa hi munhu un'wana, hikuva i swilo leswi hlawuriweke. 
34 Loko ku salela mundzuku nyama yin'wana ya ku hlawuriwa, ni xinkwa xa kona, u ta swi hisa; swi nga tshuki swi dyiwa, hikuva swi hlawuriwile.
35 “U ta endlela Aroni ni vana va yena hinkwaswo leswi ndzi ku leriseke swona, Ku vekiwa ka vona ku ta endliwa hi masiku ya ntlhanu na mambirhi. 
36 Siku rin'wana ni rin'wana u ta tlhava nkunzi ya xivi u endla mhamba ya ku susa xivi ealitarini, u yi tota ku yi hlawulela ntirho. 
37 Hi masiku ya ntlhanu na mambirhi, u ta endlela alitari mhamba ku yi hlawulekisa; kutani alitari yi ta va xilo lexi hlawulekeke ngopfu; hinkwaswo leswi nga ta khumba alitari swi ta va swi hlawulekile.
38 “Leswi u nga ta swi tlhava ealitarini hi leswi: swinyimpfana swimbirhi swa lembe rin'we siku rin'wana ni rin'wana hi malembe hinkwawo. 
39 Xinyimpfana xin'wana u xi tlhava nimixo, xin'wana u xi tlhava nimadyambu; 
40 u ta swi humesa ni mpin'wanyana wa mapa lama hleriweke, lama pfuviweke hi hafunyana ya hini ya mafurha yo tenga, ni hafunyana ya hini ya vhinyo: i swa xinyimpfana xo rhanga. 
41 U ta tlhava xinyimpfana xa vumbirhi nimadyambu, u xi endlela mhamba ni ku xuva kukota xa mixo, ma ta va magandzelo lama hiseriwaka Yehovha, lama nun'hwelaka. 
42 Ri ta va rona gandzelo ra masiku hinkwawo etinxakeni ta n'wina, leri tisiwaka enyangweni ya yindlu ya nhlengeletano emahlweni ka Yehovha, laha ndzi nga ta hlengeletana na n'wina ku vulavula na n'wina. 
43 Ndzi ta hlengeletana kona ni vana va Israele, yindlu leyi yi ta endliwa leyi hlawuriweke hi ku vonakala ka mina; 
44 ndzi ta hlawula yindlu ya nhlengeletano ni alitari; ndzi ta hlawula Aroni ni vana va yena leswaku va ndzi tirhela entirhweni wa vuprista; 
45 ndzi ta aka exikarhi ka vana va Israele, ndzi va Xikwembu xa vona; 
46 va ta tiva leswaku hi mina Yehovha, Xikwembu xa vona lexi va humeseke etikweni ra Egipta, leswaku ndzi aka exikarhi ka vona. Hi mina Yehovha Xikwembu xa vona.”
EKSODA 30
01 “U ta endla alitari ya ku hisa mirhi ya risuna; u yi endla hi murhi wa munga. 
2 Ku leha ka yona xi ta va xisungunhu xin'we, ni ku anama ka yona xisungunhu xin'we. Yi ta va ni matlhelo ya mune lama ringanaka; kambe xiyimo xa yona swi ta va swisungunhu swimbirhi; timhondzo ti ta huma eka yona. 
3 U ta yi nameka hi nsuku lowo saseka ehenhla, ni matlhelo hinkwawo, ni le timhondzweni; u ta yi endlela xirhendzevutana xa nsuku lexi yi rhendzelekelaka. 
4 U yi endlela ni swingwavila swimbirhi swa nsuku ehansi ka xirhendzevutana hi matlhelo mambirhi: u swi veka ematlhelweni mambirhi leswaku mimpingu yi nghena eka swona ku yi pinga. 
5 U ta endla ni mimpingu ya murhi wa munga, u yi nameka ni nsuku. 
6 U ta yimisa alitari, yi lavana ni nguvu leyi nga emahlweni ka areka ya vumbhoni, ni xikhongelelo lexi nga ehenhla ka vumbhoni, laha ndzi nga ta hlengeletana kona na wena. 
7 Aroni u ta hisela ka yona mirhi ya risuna hi masiku hinkwawo, nimixo loko a lunghisa timboningo; 
8 nimadyambu, kakuloko a lumeka timboningo, u ta hisa mirhi ya risuna; yi va mirhi ya risuna leyi nga heriki emahlweni ka Yehovha etinxakeni ta n'wina. 
9 Mi nga tshuki mi hisela kona mirhi ya rixaka rin'wana, kumbe magandzelo, kumbe ku nyika kun'wana, hambi ku ri ku chela xilo xin'wana kona. 
10 Aroni u ta endla mhamba etimhondzweni ta alitari siku rin'we hi lembe hi ngati ya gandzelo ra xidyoho. Kan'we hi lembe, u ta endla ealitarini mhamba etinxakeni ta tinxaka. Alitari leyi, yi ta va leyi hlawuriweke ngopfu emahlweni ka Yehovha.”
11 Kutani Yehovha a vulavula na Muxe, a ku: 
12 “Kutakuloko u hlaya vana va Israele hi vunyingi bya vona un'wana ni un'wana u ta kutsula vutomi bya yena emahlweni ka Yehovha siku leri va hlayiwaka, leswaku va nga tshuki va humeleriwa hi vuvabyi siku va hlayiwaka. 
13 Hinkwavo lava nga ta hlayiwa va ta humesa hafu ya xikele (hi mpimo wa xikele ya vukwetsimelo lexi nga ni makume mambirhi ya  hafu ya xikele yi ta nyikiwa Yehovha. 
14 Un'wana ni un'wana la hlayiwaka, ku sungula hi va malembe ya makume mambirhi, ni lava hundzaka, va ta humesa nhlengo wa Yehovha. 
15 Mufumi a nga tshuki a engeta, ni xisiwana xi nga tshuki xi hunguta eka hafu ya xikele, loko va humesa nhlengo wa Yehovha, ku endla mhamba ya ku kutsula vutomi bya n'wina. 
16 U ta teka mali ya ku tikutsula, leyi humesiwaka hi vana va Israele, u ta tirha ha yona ntirho wa yindlu ya nhlengeletano; xi ta va xitsundzuxo eka vana va Israele emahlweni ka Yehovha, ku endla mhamba yo kutsula vutomi bya n'wina.”
17 Kutani Yehovha a vulavula na Muxe, a ku: 
18 “U ta endla nkamba hi koporo, lowu nga ni tshako ra koporo, ku hlamba eka wona; u ta wu veka exikarhi ka yindlu ya nhlengeletano ni alitari, kutani u ta chela mati ka wona, 
19 leswaku Aroni ni vana va yena va hlambela kona mavoko ni milenge. 
20 Kutakuloko va nghena endlwini ya nhlengeletano, va ta hlamba hi mati, va nga ti tshuka va fa; va ta hlamba kambe loko va tshinela ealitarini ku tirha ntirho wa magandzelo lama hiseriwaka Yehovha; 
21 va ta hlamba mavoko ni milenge va nga ti fa. Ku ta va ku lerisa loku nga heriki ka Aroni ni vatukulu va yena etinxakeni ta vona.”
22 Yehovha a engeta a byela Muxe, a ku: 
23 “U ta teka mirhi ya risuna leyo saseka, yi ri mirha yo saseka, ku tika kantlhanu wa madzana ya tixikele, ni sinamoni, u ta teka hafu, hileswaku tixikele ta 250, ni rihlanga leri nun'hwelaka, tixikele ta 250; 
24 ni tixikele ta ntlhanu wa madzana ya kasiya, hi mpimo wa xikele ya vukwetsimelo, ni mpimo wa hini wa mafurha ya mitlhwari. 
25 U ta endla ha swona mafurha ya ku tola loku hlawuriweke, u swi hlanganisa hi mukhuva lowu va hlanganisaka ha wona swa risuna, ma ta va mafurha ya xitolelo lexi hlawuriweke. 
26 U ta tota ha wona yindlu ya nhlengeletano ni areka ya vumbhoni, 
27 ni tafula, ni mitirho hinkwayo ya rona, ni kandelari, ni mitirho ya yena, ni alitari ya mirhi ya risuna, 
28 ni alitari ya magandzelo lama hisiwaka, ni mitirho hinkwayo ya yona; ni nkamba ni ntshako ra wona. 
29 U ta swi hlawula, kutani swi ta va swilo leswi hlawuriweke ngopfu; hinkwaswo leswi nga ta swi khumba swi ta hlawuriwa. 
30 Kutani u ta tota Aroni ni vana va yena u va hlawula leswaku va tirha vuprista emahlweni ka mina, 
31 kutani u ta byela vana va Israele, u ku: ‘Hi wona mafurha ya ku tola loku hlawuriweke, ma ta va ya mina etinxakeni hinkwato ta n'wina. 
32 Ma nga tshuki ma toriwa hi munhu un'wana; mi nga tshuki mi hlanganisa man'wana lama fanaka na wona, ma hlawuriwile; ni le ka n'wina ma ta va lama hlawuriweke. 
33 Mani na mani la lunghisaka mirhi leyo tano, kumbe, la totaka wamatiko ha wona, u ta humesiwa exikarhi ka varikwavo.’ ”
34 Yehovha a engeta, a ku eka Muxe: “U ta teka mirhi ya risuna , ni leswi nun'hwelaka ngopfu, u ta ringanisa hinkwaswo hi mpimo wu ri wun'we; 
35 u swi endla mirhi ya risuna hi mukhuva wa mupfanganisi wa leswo nun'hwela, swi lungiwa, swi va leswi sasekeke, leswi hlawuriweke. 
36 U ta swi sila, kutani u swi veka emahlweni ka vumbhoni, endlwini ya nhlengeletano laha ndzi nga ta hlengeletana na wena kona. Xi ta va eka n'wina xilo lexi hlawuriweke ngopfu. 
37 Loko wu ri murhi lowu u nga ta wu endla, mi nga tshuki mi tiendlela leswi pfanganisiweke hi mukhuva lowo; swi ta va ka n'wina xilo lexi hlawuleriweke Yehovha. 
38 Mani na mani la endlaka sweswo ku swi nun'hwetela, u ta humesiwa exikarhi ka varikwavo.”
EKSODA 31
01 Yehovha a vulavula kambe na Muxe, a ku: 
2 “Waswivo ndzi vitanile hi vito ra yena Besalele, n'wana Uri, n'wana Huru, wa rixaka ra Yuda; 
3 ndzi n'wi chelele moya wa Xikwembu, ni vutlhari, ni ku tiva mitirho ya tinxakaxaka, 
4 ku endla swilo leswi nga tiviwiki hi munhu, ku tirha nsuku, ni silivhere, ni koporo, 
5 ku tsala emaribyeni lama nghenisiwaka eswifukwaneni, ni ku vatla mirhi, ni ku tirha mitirho ya tinxakaxaka. 
6 Kutani waswivo, ndzi vekile Oholiyabu, n'wana Ahisamaki, wa rixaka ra Dani, leswaku a va mupfuni wa yena; kambe ndzi nghenisile vutlhari etimbilwini ta lavo tlhariha leswaku va tirha hinkwaswo leswi ndzi ku leriseke swona: 
7 Yindlu ya nhlengeletano, ni areka ya vumbhoni, ni vukhongelelo lebyi nga ehenhla ka yona, ni mitirho hinkwayo ya Tabernakela, 
8 ni tafula ni mitirho ya rona, ni kandelari ya nsuku lowo saseka, ni mitirho ya yona, ni alitari ya mirhi ya risuna, 
9 ni alitari ya magandzelo layo hisiwa, ni mitirho hinkwayo ya yona, ni nkamba ni ntshako la wona, 
10 ni tinguvu ta ntirho, ni tinguvu leti hlawuriweke ta muprista Aroni, ni tinguvu ta vana va yena ta vuprista, 
11 ni mafurha ya ku tola, ni mirhi ya risuna ya vukwetsimelo. Va ta endla hinkwaswo hilaha ndzi ku leriseke hakona.”
12 Yehovha a vulavula na Muxe, a ku: 
13 “Byela vana va Israele, u ku: ‘Mi ta hlayisa Tisavata ta mina; hikuva i xikombiso xa n'wina na mina etinxakeni ta n'wina, mi ta ti va leswaku hi mina Yehovha la mi hlawulaka. 
14 Mi ta hlayisa Savata, hikuva eka n'wina i siku leri hlawuriweke. Loyi a nga ri hlayisiki u ta dlawa; hikuva kungakuloko un'wana a tirha ntirho hi siku lero, u ta humesiwa exikarhi ka varikwavo. 
15 Ku ta tirhiwa hi masiku ya ntlhanu na rin'we, kutani ra ntlhanu na mambirhi ri ta va ra Savata, ra ku wisa, leri hlawuleriweke Yehovha. Mani na mani la tirhaka hi siku ra ku wisa, u ta dlawa. 
16 Vana va Israele va ta hlayisa Savata, va ri hlawula etinxakeni hinkwato ta vona, wu va ntwanano wa masiku hinkwawo. 
17 I xikombiso lexi nga heriki xikarhi ka mina ni vana va Israele, hikuva hi masiku ya ntlhanu na rin'we, Yehovha u endlile matilo ni misava, kutani hi siku ra ntlhanu na mambirhi u tshike ntirho, a wisa.’ ”
18 Kuteloko Yehovha a hetile ku vulavula na Muxe entshaveni ya Sinayi, a n'wi nyika maribye mambirhi ya vumbhoni lama tsariweke hi voko ra Xikwembu.
EKSODA 32
01 Kakuloko tiko ri vona leswaku Muxe a hlwela ku xika entshaveni, ri hlengeletana eka Aroni, ri ku eka yena: “Tana, u hi endlela swikwembu leswi hi rhangelaka emahlweni, hikuva loko a ri Muxe, wanuna loyi a hi humeseke etikweni ra Egipta, a hi tivi lexi n'wi humeleleke.” 
2 Kutani Aroni a ku eka vona: “Anyulani swingwavila swa nsuku leswi nga etindleveni ta vasati va n'wina ni ta vana va n'wina, mi ndzi tisela swona.” 
3 Kutani vanhu hinkwavo va anyula swingwavila swa nsuku leswi nga etindleveni ta vona, va swi tisa eka Aroni; 
4 kutani a swi amukela, a tsemelela nsuku hi nsindzu, a wu nyukisa, a chulula rhole. Kutani va ku: “Hi lexi xikwembu xa wena, Israele, lexi ku humeseke etikweni ra Egipta.” 
5 Kakuloko Aroni a vona sweswo, a aka alitari emahlweni ka rhole; kutani Aroni a huwelela, a ku: “Mundzuku wu ta va nkhuvo wa Yehovha!” 
6 Kutani va pfuka ka ha ri mixo, va humesa magandzelo lama hisiwaka, ni magandzelo ya ku khensa; kutani tiko ri tshama hansi, ri dya, ri nwa, kutani va suka va cina.
7 Kutani Yehovha a ku eka Muxe: “Suka u famba hikuva tiko ra wena, leri u ri humeseke etikweni ra Egipta ri tionhile. 
8 Va hatlisile ku hambuka ndlela leyi ndzi va leriseke yona; va tiendlele rhole leri chuluriweke va khinsama emahlweni ka rona, va ri endlele magandzelo va ku: ‘Hi xona xikwembu xa wena Israele lexi ku humeseke etikweni ra Egipta!’ ” 
9 Yehovha a engeta, a ku eka Muxe: “Ndzi langutile tiko leri, ndzi ri: I tiko ra tinhamu leto nonon'hwa. 
10 Ndzi tshike sweswi, ndzi va karihela, ndzi va heta; kambe wena ndzi ta ku endla tiko lerikulu.”
11 Kambe Muxe a khongela Yehovha, Xikwembu xa yena, a ku: “Oho Yehovha! U ri karihela yini tiko leri u ri humeseke eEgipta hi matimba lamakulu? 
12 Vaegipta va ta vulela yini va ku: ‘U va humesile ku va endla swo biha, ku va dlaya etintshaveni, ni ku va heta laha emisaveni? Tlherisa ku kariha ka wena, u tshika khombo leri u ri lavelaka tiko ra wena. 
13 Tsundzuka Abrahama na Isaka, na Israele, malandza ya wena, lava u va hlambanyeleke loko u te eka vona: ndzi ta andzisa vatukulu va n'wina, va ta kota tinyeleti ta le tilweni; kutani ndzi ta nyika vatukulu va n'wina tiko hinkwaro leri ndzi ri vuleke va ri fuma hilaha ku nga heriki.’ ” 
14 Hilaha Yehovha a tshikaka khombo leri a ri anakanyeleke tiko ra yena.
15 Kutani Muxe a rhelela entshaveni, a tamele maribye mambirhi ya swimphampha ya vumbhoni emavokweni ya yena, ma tsariwile matlhelo mambirhi, hala ni hala; 
16 maribye walawo a wu ri ntirho wa Xikwembu, ni ku tsala loku tsariweke emaribyeni a ku ri ku tsala ka Xikwembu. 
17 Kambe Yoxuwa a twa marito ya tiko loko ri huwelela; kutani a ku eka Muxe: “Ku ni huwa ya ku lwa emixaxeni.” 
18 Kutani Muxe a ku: “A hi marito ya vahluri, kumbe marito ya lava hluriweke Ndzi twa marito ya tinsimu.”
19 Kuteloko a tshinelela mixaxa, a vona rhole ni lava cinaka. Kavaloko Muxe a kariha, a cukumeta maribye emavokweni ya yena, ma fayeka ehansi ka ntshava. 
20 Kutani a teka rhole leri va ri endleke a ri hisa hi ndzilo, a ri sila, a ri endla mapa, a chela ematini, a nwisa vana va Israele.
21 Kutani Muxe a ku eka Aroni: “Tiko leri ri ku endlile yini loko ri endlerile ku dyoha lokunghasi?” 
22 Aroni a ku: “Hosi yanga yi nga tshuki yi kariha! Wa swi tiva leswaku vanhu va tiko leri, va bihile; 
23 va tile eka mina, va ku: ‘Hi endlele xikwembu lexi hi rhangelaka emahlweni; hikuva loko a ri wanuna loyi Muxe, la hi humeseke etikweni ra Egipta a hi tivi leswi n'wi khomeke.’ 
24 Kutani ndzi ku eka vona: ‘Un'wana ni un'wana la nga ni nsuku a wu anyula,’ kutani va ndzi nyika, ndzi wu hoxa endzilweni, kutani ku humile rhole leri.” 
25 Muxe a vona leswaku tiko ri tintshunxile, hikuva Aroni a ri tshikile leswaku ri soriwa hi valala va rona. 
26 Kutani Muxe a yima enyangweni ya mixaxa, a ku: “Mani na mani la rhandzaka Yehovha a a te eka mina!” Kutani vana va Levhi va hlengeletana eka yena. 
27 Kavaloko a ku eka vona: “Yehovha, Xikwembu xa Israele, xi ri: ‘Un'wana ni un'wana wa n'wina a a hlome tlhari ra yena, kutani mi nghena emixaxeni, mi hundza enyangweni yin'wana ni yin'wana, mi dlaya vamakwenu, ni vanakuloni ni lava akeke na n'wina.’ ” 
28 Kutani vana va Levhi va endla hi ku vula ka Muxe; hi siku lero ku fa vanhu lava laveke ku va makume manharhu ya madzana. 
29 Kutani Muxe a ku: “Tihlawuleleni Yehovha sweswi, hikuva un'wana ni un'wana u lwile ni n'wana wa yena, kumbe ni makwavo, mi ta kuma hakona ku katekisiwa namuntlha.” 
30 Kuteloko byi xile, Muxe a ku eka tiko: “Mi dyohile hi ku dyoha a lokukulu. Kambe sweswi ndzi ta tlhandlukela eka Yehovha, kumbe ndzi ta kuma ku rivaleriwa ka ku dyoha ka n'wina.” 
31 Kwalaho Muxe a tlhelela eka Yehovha, a ku: “Yo! Tiko leri ri dyohile ngopfungopfu loko ri tiendlele xikwembu xa nsuku. 
32 Kambe sweswi, wanga va rivalela ku dyoha ka vona! Loko swi nga ri tano, hlangula vito ra mina ebukwini ya wena leyi u yi tsaleke. 
33 Yehovha a ku eka Muxe: La ndzi dyoheleke, hi yena loyi ndzi nga ta n'wi susa ebukwini ya mina. 
34 Suka sweswi, u fambisa tiko laha ndzi ku leriseke kona. Vona, ntsumi ya mina yi ta ku rhangela emahlweni, kambe siku leri ndzi nga ta avanyisa, ndzi ta va bela ku dyoha ka vona.”
35 Yehovha u bile tiko hi mukhuva wulowo, hikuva va byerile Aroni ku va endlela rhole.
EKSODA 33
01 Kutani Yehovha a ku eka Muxe: “Suka u famba, wena, ni tiko leri u ri humeseke eEgipta, u ya etikweni leri ndzi hlambanyeke leswaku ndzi ta ri nyika Abrahama, na Isaka, na Yakobo loko ndzi te: ‘Ndzi ta ri nyika vatukulu va vona.’ 
2 Ndzi ta rhuma ntsumi leyi nga ta ku rhangela emahlweni kutani ndzi ta hlongola Vakanana ni Vaamori, ni Vahiti, ni Vaperesi, ni Vahivhi, ni Vayebusi, 
3 ndzi mi nghenisa etikweni leri pfelelaka ntswamba ni vulombe, hikuva ndzi nga ka ndzi nga fambi exikarhi ka n'wina mi nga tiko leri tinonon'hwisaka tinhamu, ndzi nga ti tshuka ndzi mi dlaya endleleni.”
4 Kuteloko tiko ri yingisile rito leri chavisaka leri, ri rila, ri tshika ku tibombisa. 
5 Kambe Yehovha u byerile Muxe, a ku: “U nge eka vana va Israele: ‘Mi vanhu va tinhamu leti nonon'hwaka; loko ndzi famba na n'wina ku nga ri kungani, ndzi nga mi lovisa. Kutani sweswi, susa leswi u bombaka ha swona, ndzi ta tiva leswi ndzi nga ta swi endla.’ ” 
6 Kavaloko vana va Israele va susa leswi va bombaka ha swona ku suka entshaveni ya Horebe.
7 Kavaloko Muxe a hahlula ntsonga, a tiakela wona ehandle ka mixaxa, kule na yona, kutani a wu thya ntsonga wa nhlengeletano; kutani mani na mani la rhandzeke ku vutisa Yehovha, a ya entsongeni ya nhlengeletano lowu nga ehandle ka mixaxa. 
8 Kutani kakuloko Muxe a huma ku ya endlwini ya nhlengeletano, vanhu hinkwavo a va yima, un'wana ni un'wana enyangweni ya ntsonga wa yena, va languta, Muxe a ko a nghena endlwini; 
9 kuteloko Muxe a nghena endlwini, papa ri xika, ri yima enyangweni ya yindlu, kutani Yehovha a vulavula na Muxe. 
10 Vanhu hinkwavo, kakuloko va vone papa enyangweni ya yindlu va yima, va khinsama, un'wana ni un'wana enyangweni ya ntsonga wa yena. 
11 Yehovha a tshama a vulavula na Muxe va langutene, kukota munhu loko a vulavula ni nakulobye; kutani Muxe a tlhelela emixaxeni; kambe Yoxuwa, n'wana wa Nuni, nandza wa yena wa jaha, a a nga suki endlwini.
12 Kutani Muxe a ku eka Yehovha: “Waswivo, u te eka mina: ‘Humesa tiko leri,’ kambe a ku ndzi byelanga loyi u nga ta n'wi rhuma a famba na mina Kambe u vurile, u ku: ‘Ndza ku tiva hi vito ra wena, u vonile tintswalo ta mina.’ 
13 Sweswi, loko kunene ndzi vonile tintswalo ta wena, ndzi kombise tindlela ta wena, ndzi ta ku tiva, ndzi vona tintswalo ta wena! Kambe anakanya leswaku tiko leri i tiko ra wena.” 
14 Yehovha a ku: “Mombo wa mina wu ta famba, kutani ndzi ta ku wisisa.” 
15 Kutani Muxe a ku: “Loko mombo wa wena wu nga fambi na hina, hi nga ka hi nga suki kwala. 
16 Swi ta tiviwa ha yini leswaku ndzi vonile tintswalo ta wena, mina ni tiko ra wena? Xana a hi loko u famba na hina? Hi sweswo hi nga ta hlawuriwa, mina ni tiko ra wena eka matiko hinkwawo lama nga emisaveni.” 
17 Kutani Yehovha a ku eka Muxe: “Ndzi ta endla lexi u xi vulaka, hikuva u kumile tintswalo eka mina, kambe ndzi ku tivile hi vito ra wena.”
18 Kutani Muxe a ku: “Wa nga ndzi komba ku vonakala ka wena.” 
19 Kutani Yehovha a ku: “Ndzi ta hundzisa vunene hinkwabyo bya mina emahlweni ka wena; ndzi vula vito ra Yehovha emahlweni ka wena, ndzi ta tsetselela loyi ndzi n'wi rhandzaka, ndzi n'wi endla hi tintswalo loyi ndzi n'wi rhandzaka.” 
20 A engeta a ku: “U nga ka u nga voni mombo wa mina; hikuva a ku na munhu la nga ndzi vonaka a va a hanya.” 
21 Yehovha a engeta a ku: “Waswivo, ku ni xivandla ekusuhi na mina; u ta yima eribyeni; 
22 kutakuloko ku kwetsima ka mina ku hundza, ndzi ta ku nghenisa ebakweni ra ribye, ndzi ku funengeta hi voko ra mina, ndzi ko ndzi khaluta; 
23 hi kona ndzi nga ta susa voko ra mina, kutani u ta ndzi vona hi mafulara, kambe mombo wa mina a wu voniwi.”
EKSODA 34
01 Kutani Yehovha a ku eka Muxe: “Vatla maribye mambirhi lama fanaka ni lawo rhanga, kutani ndzi ta tsala emaribyeni lawa marito lama ngi ma ri emaribyeni yo sungula lawa u ma fayeke. 
2 U tilunghisa nimixo, kutani u tlhandlukela entshaveni ya Sinayi, u ta yima kona emahlweni ka mina, enhlohlorhini ya ntshava. 
3 Munhu a nga tshuki a khandziya na wena; ku nga tshuki ku vonaka munhu entshaveni, swi tsandza ni tinyimpfu ni tihomu, ti nga tshuki ti dya ekusuhi ni ntshava leyi.” 
4 Muxe a vatla maribye mambirhi lama fanaka ni layo rhanga, a pfuka wa ha ri mpundzu, a khandziya ntshava ya Sinayi, hilaha Yehovha a nga n'wi lerisa hakona, a khomile maribye mambirhi emavokweni ya yena. 
5 Kutani Yehovha a xikela epapeni, a yima kona ekusuhi na yena, a vula vito ra Yehovha. 
6 Kutani Yehovha a hundza emahlweni ka yena, a ku: “Yehovha, Yehovha, Xikwembu xa tintswalo ni vunene, lexi hlwelaka ku kariha, lexi teleke tintswalo ni ku tshembeka, 
7 lexi tsetselelaka tinxaka ta madzana ya khume, lexi khomelaka munhu ku homboloka ni ku dyoha, ni xivi; kambe lexi nga landzuriki nandzu wa loyi a nga na wona; lexi baka vana ni vatukulu ku yisa erixakeni ra vunharhu, ni ra vumune hikwalaho ka ku dyoha ka vatata wa vona.” 
8 Kutani Muxe a hatlisa a khinsama ehansi, a ku: 
9 “Hosi, loko kunene ndzi vonile tintswalo ta wena, Hosi a yi fambe na hina, hikuva kunene i tiko ra tinhamu leto nonon'hwa, kambe u hi khomela ku dyoha ka hina, ni ku homboloka ka hina, kutani u hi fuwa, hi va ndzhaka ya wena.”
10 Yehovha a hlamula, a ku: “Waswivo, ndzi endla ntwanano. Ndzi ta endla emahlweni ka tiko hinkwaro masingita lama nga siki endliwaka emisaveni hinkwayo, hambi ku ri etikweni rihi ni rihi, kutani tiko hinkwaro leri u nga exikarhi ka rona, ri ta vona ntirho wa Yehovha; hikuva lexi ndzi nga ta xi endla ha wena, xi ta va xilo lexi chavisaka.
11 “Hlayisa lexi ndzi ku lerisaka xona namuntlha. Ndzi ta hlongola emahlweni ka wena, Vaamori, ni Vakanana ni Vahiti, ni Vaperesi, ni Vahivhi, ni Vayebusi. 
12 Chava ku endla ntwanano ni lava akeke etikweni leri u nga ta fika eka rona, va nga ti tshuka va hundzuka ntlhamu exikarhi ka wena. 
13 Kambe mi ta hlanhla tialitari ta vona, mi faya swifaniso swa vona, mi susa tiAxera.
14 “U nga ka u nga khinsameli xikwembu xin'wana, hikuva Yehovha u vuriwa la lavetaka; i Xikwembu xa rilondzo. 
15 U nga tshuki u endla ntwanano ni vaaki va tiko lero, leswaku loko va oswa ni swikwembu swa vona, ni loko va tlhavela swikwembu swa vona, va ku vitana ku ya dya nyama ya magandzelo ya vona; 
16 kutani u vutela vana va wena vanhwanyana va vona, kutani vanhwanyana va vona va hambukisa vana va wena, leswaku va landzela swikwembu swa vona.
17 “U nga tshuki u tiendla xikwembu lexi chuluriweke.
18 “U ta hlayisa nkhuvo wa vuswa lebyo kala comela hilaha ndzi leriseke ha kona. U ta dya vuswa lebyo kala comela hi masiku ya ntlhanu na mambirhi, enkarhini wa swona, en'hwetini ya Abibi, hikuva en'hwetini ya Abibi, u humile eEgipta.
19 “Mativula hinkwawo i ya mina hambi ma ri mativula hinkwawo ya xinuna ya tihomu, ni ya tinyimpfu ta mitlhambi hinkwayo ya wena. 
20 U ta kutsula mativula ya mbhongolo hi xinyimpfana; loko u nga ri kutsuli, u ta ri tshova nhamu. U ta kutsula mativula hinkwawo ya vana va wena. “U nga tshuki u humelela emahlweni ka mina u nga tamelanga nchumu.
21 “U ta tirha hi masiku ya ntlhanu na rin'we, kutani u wisa hi siku ra ntlhanu na mambirhi; u ta wisisa sweswo, hambi ku ri loko ku rimiwa, hambiloko ku tshoveriwa.
22 “U ta endla nkhuvo wa mavhiki, lowu nge wa swirhangana swa ku tshovela koro, ni nkhuvo wa ku tleketlela, loko lembe ri hundzile.
23 “Vavanuna hinkwavo exikarhi ka n'wina, va ta humelela kanharhu hi lembe emahlweni ka Hosi Yehovha, Xikwembu xa Israele; 
24 hikuva ndzi ta hlongola matiko emahlweni ka wena, ndzi engetelela mindzilekana ya wena; a ku na munhu la nga ta navela tiko ra rikwenu, loko u ya humelela kanharhu hi lembe emahlweni ka Yehovha, Xikwembu xa wena.
25 “U nga tshuki u humesa ngati ya magandzelo ya mina yi ri ni vuswa lebyi nga ni comela. Gandzelo ra nkhuvo wa Paseka ri nga tshuki ri sala ri hundza vusiku ku fika nimixo.
26 “U ta tisa endlwini ya Yehovha Xikwembu xa wena, swirhangana swa ku sungula swa masimu ya wena. “U nga tshuki u sweka ximbutana hi ntswamba wa mana wa xona.”
27 Yehovha a engeta, a ku eka Muxe: “Tsala marito lawa, hikuva ndzi endlile ntwanano na wena na Israele hi marito lawa.” 
28 Muxe a tshama na Yehovha hi masiku ya mune wa makume, ni vusiku bya mune wa makume, a nga dyi vuswa, a nga nwi mati; kutani Yehovha a tsala emaribyeni marito ya ntwanano, ma nge marito ya khume.
29 Kutani kuteloko Muxe a rhelele entshaveni ya Sinayi a ri ni maribye mambirhi ya vumbhoni evokweni ra yena, kambe Muxe a a nga tivi leswaku nhlonge ya mombo wa yena a yi hatima, loko a ri karhi a vulavula na Yehovha; 
30 kutani Aroni ni vana va Israele hinkwavo, loko va languta Muxe va vona nhlonge ya mombo wa yena yi hatima, kutani va chava ku n'wi tshinelela. 
31 Kavaloko Muxe a va vitana, kutani Aroni ni tihosana hinkwato ta nhlengeletano va ta eka yena, kutani Muxe a vulavula na vona. 
32 Endzhaku ka swona, vana va Israele hinkwavo va tshinelela, kutani a va lerisa timhaka hinkwato leti Yehovha a n'wi byeleke tona entshaveni ya Sinayi. 
33 Kuteloko Muxe a hetile ku vulavula na vona, a tifunengeta mombo hi nguvu. 
34 Kutani loko Muxe a nghena emahlweni ka Yehovha ku vulavula na yena, a susa nguvu a ko a huma; kuteloko a humile, a byela vana va Israele leswi a swi lerisiweke. 
35 Vana va Israele va vone leswaku mombo wa Muxe wa hatima, kutani Muxe a tlhela a tifunengeta mombo, a ko a tlhela a nghena ku ya vulavula na Yehovha.
EKSODA 35
01 Kutani Muxe a vitana nhlengeletano hinkwayo ya vana va Israele, a ku eka vona: “Hi leti timhaka leti Yehovha a mi leriseke ku ti endla: 
2 Ku ta tirhiwa masiku ya ntlhanu na rin'we, kambe siku ra ntlhanu na mambirhi, ri ta va leri hlawuriweke, i Savata leyi hlawuleriweke Yehovha. Mani na mani la tirhaka ntirho hi siku lero, u ta dlawa. 
3 Mi nga tshuki mi tshivela ndzilo etindlwini hinkwato ta n'wina hi siku ra Savata.”
4 Kutani Muxe a byela nhlengeletano hinkwayo ya vana va Israele, a ku: “Lexi lerisiweke hi Yehovha hi lexi: 
5 Humesani swilo swa n'wina leswi mi swi nyikaka Yehovha. Munhu un'wana ni un'wana la swi rhandzaka hi mbilu, u ta tisela Yehovha ku nyika ka yena: nsuku, ni silivhere, ni koporo; 
6 ni xivunguvungu, ni  , ni ntsembyana lowo saseka, ni voya bya timbuti, 
7 ni madzovo ya makhuna lama totiweke hi leswo tshwuka, ni madzovo ya maxwale, ni mirhi ya munga; 
8 ni mafurha ya rivoningo, ni mirhi ya risuna ya ku endla mafurha yo tola, ni mirhi ya risuna leyo hisiwa; 
9 ni maribye ya  , ni maribye leyi nghenisiwaka etifukwaneni ta efodi, ni ya nguvu ya xifuva.
10 “Kutani vavanuna hinkwavo lavo tlhariha exikarhi ka n'wina, va ta ta, va ta tirha hinkwaswo leswi lerisiweke hi Yehovha: 
11 Tabernakela, ni ntsonga wa yona, ni xifunengeto xa yona, ni swovetana, ni mapulangi ya yona, ni timbalelo ta yona, ni timhandze ta yona, ni switshamo swa yona; 
12 ni areka ni mimpingu ya yona, ni vukhongelelo, ni nguvu leyi lukiweke, 
13 ni tafula ni mimpingu ya rona, ni mitirho hinkwayo ya yona, ni vuswa bya xikombiso; 
14 ni kandelari yo voninga, ni mitirho ya yona, ni mavoningo ya yona, ni mafurha ya ku voninga; 
15 ni alitari ya mirhi ya risuna, ni mimpingu ya yona, ni mafurha yo tola, ni mirhi ya risuna leyo hisiwa; ni nguvu leyi lukiweke leyi nga enyangweni ya Tabernakela; 
16 ni alitari ya magandzelo lama hisiwaka, ni  ya koporo ni mimpingu ya yona, ni mitirho ya yona, ni nkamba ni xitshamo xa wona; 
17 ni tinguvu ta xivava, ni timhandze ta tona, ni switshamo swa tona, ni nguvu leyi nga enyangweni ya huvo; 
18 ni timhingu ta Tabernakela, ni timhingu ta huvo ni tingoti ta tona; 
19 ni tinguvu ta ku tirha ntirho wa vukwetsimelo, ti nga tinguvu leti hlawuriweke ta muprista Aroni, ni tinguvu ta vana va yena ta ku tirha ntirho wa vuprista.”
20 Nhlengeletano hinkwayo ya vana va Israele yi suka emahlweni ka Muxe. 
21 Kutani munhu un'wana ni un'wana la tsundzuxiweke hi mbilu ya yena, ni hinkwavo lava swi rhandzeke va tisa leswi va swi nyikaka Yehovha, ku ta tirha ntirho wa Yindlu ya nhlengeletano, ni hinkwaswo swa ntirho wa yona, ni tinguvu leti hlawuriweke. 
22 Ku ta vavanuna ni vavasati; hinkwavo lava swi rhandzeke hi mbilu; va tisa swingwavila ni masindza ni tintlhama, ni tinxakaxaka ta mitirho ya nsuku; un'wana ni un'wana a humesa ku nyika ka yena ka nsuku loku a ku hlawuleleke Yehovha. 
23 Un'wana ni un'wana la ngi a ri ni xivunguvungu, ni , ni ntsembyana lowo saseka, ni voya bya mbuti, ni madzovo ya makhuna lama totiweke hi leswo tshwuka, ni madzovo ya xwale, va swi tisa. 
24 Un'wana ni un'wana la nga humesa nyiko ya silivhere, ni koporo, va yi tisa eka Yehovha; ni hinkwavo lava nga ni mirhi ya munga ya mitirho ya Tabernakela, va yi tisa. 
25 Vavasati hinkwavo lavo tlhariha va luka hi mavoko ya vona, kutani va tisa lexi va xi lukeke, xivunguvungu, ni , ni ntsembyana lowo saseka. 
26 Kutani vavasati hinkwavo lava tsundzuxiweke hi timbilu ta vona, va luka voya bya timbuti. 
27 Loko ti ri tihosana ta tiko, ti tisa maribye ya  ni maribye lama nghenisiwaka etifukwaneni ta efodi ni le ngubyini ya xifuva, 
28 ni mirhi ya risuna, ni mafurha ya rivoni ni mafurha ya ku tola, ni ya mirhi ya risuna leyi hisiwaka. 
29 Vana va Israele, ni vavasati hinkwavo lava rhandzeke ku tisa swilo swa ntirho hinkwawo lowu Yehovha a nga lerisa Muxe leswaku wu endliwa, va tisela Yehovha nhlengo hi ku rhandza ka vona.
30 Kutani Muxe a ku eka vana va Israele: “Vonani, Yehovha u vitanile Besalele, n'wana Uri, n'wana Huru wa rixaka ra Yuda; 
31 u n'wi chele hi moya wa Xikwembu, ni vutlhari ni ku twisisa, ni ku tiva ku tirha mitirho hinkwayo, 
32 ni ku thya yin'wana, ku endla mitirho ya nsuku, ni ya silivhere, ni ya koporo, 
33 ni ku vatla maribye lama nghenisiwaka eswifukwaneni, ni ku vatla mirhi, ni ku tirha mitirho hinkwayo ya vutlhari. 
34 Kutani u n'wi nyikile swin'we na Oholiyabu, n'wana Ahisamaki, wa rixaka ra Dani, vutlhari bya ku dyondzisa van'wana. 
35 U va tatisele vutlhari leswaku va tirha mitirho hinkwayo ya valuki, ni vaswuri va xivunguvungu, ni , ni ntsembyana lowo saseka, leswaku va endla mitirho hinkwayo, ni leswaku va chula yin'wana.
EKSODA 36
01 “Besalele na Oholiyabu, ni vavanuna hinkwavo lavo tlhariha, lava Yehovha a va nyikeke vutlhari, ni ku twisisa, ni ku tiva ku tirha, va ta va ta tirha ntirho hinkwawo wa vukwetsimelo hilaha Yehovha a leriseke hakona.”
2 Kutani Muxe a vitana Besalele, na Oholiyabu, ni vavanuna hinkwavo lavo tlhariha, lava Yehovha a ngheniseke vutlhari etimbilwini ta vona va ri hinkwavo lava byisiweke hi timbilu ta vona ku tirha ntirho. 
3 Kutani va teka nhlengo hinkwawo eka Muxe, lowu tisiweke hi vana va Israele ku tirha ntirho wa vukwetsimelo, kambe a va ha tisa nhlengo siku rin'wana ni rin'wana, nimixo. 
4 Kutani vavanuna hinkwavo lava tirhaka mitirho hinkwayo ya vukwetsimelo va tshika ntirho lowu va wu tirhaka va ta eka Muxe va ku: 
5 “Tiko ri tisile ku hundzisa leswi ringanaka ntirho lowu Yehovha a leriseke leswaku wu endliwa.” 
6 Kutani Muxe a lerisa leswaku va huwelela emixaxeni mhaka leyi nge: “Vavanuna ni vavasati va nga ha tshuki va lunghisa mitirho ya nhlengo wa vukwetsimelo.” Tiko ri siveriwa sweswo ku tisa swilo. 
7 Hikuva swilo swa ku endla ntirho hinkwawo a swi ringene, swi ko swi sala.
8 Kutani vavanuna hinkwavo lava tlhariheke exikarhi ka lava tirhaka mitirho, va aka Tabernakela hi tinguvu ta khume ta ntsembyana lowo saseka leyi swuriweke, ni ta xivunguvungu ni ta , va yi endlela ni tikerubu leti lukiweke hi ntirho wa vutlhari. 
9 Ku leha ka nguvu a swi ri swisungunhu swa makume mambirhi na ntlhanu na swinharhu, kutani ku anama ka yona a swi ri swisungunhu swa mune; tinguvu hinkwato a ti endliwa hi mpimo wun'we.
10 Ku hlanganisiwa swin'we tinguvu ta ntlhanu, ni tinguvu tin'wana ta ntlhanu swin'we. 
11 Kutani va sula tingoti ta xivunguvungu eku swonyeni ka nguvu leyo rhanga, emakun'wini ka tinguvu leti rhungiweke va endlisa sweswo emaswonyeni ya nguvu yin'wana ya makumu eka leti rhungiweke. 
12 Va swula tingoti ta ntlhanu wa makume engubyeni yin'wana, ni ta ntlhanu wa makume engubyeni yin'wana ya makumu eka leti rhungiweke. Tingoti a ti lavana. 
13 Kutani ku endliwa swovetana swa ntlhanu wa makume swa nsuku, kutani va hlanganisa tinguvu swin'we hi swovetana; hi mukhuva wolowo, Tabernakela yi endliwa xilo xin'we.
14 Kutani va endla tinguvu ta voya bya timbuti ku endla ntsonga ehenhla ka Tabernakela, ku endliwa tinguvu teto ta khume na yin'we. 
15 Ku leha ka nguvu yin'wana ni yin'wana swi va swisungunhu swa makume manharhu, ni le ku anameni ka yona swisungunhu swa mune; tinguvu teto hinkwato ti endliwa hi mpimo wun'we. 
16 Kutani va rhunga tinguvu ta ntlhanu tlhelo rin'wana, ni tinguvu ta ntlhanu na yin'we tlhelo rin'wana. 
17 Va luka tingoti ta ntlhanu wa makume eku swonyeni ka nguvu yin'wana leyo rhanga, ni tingoti ta ntlhanu wa makume eku swonyeni ka nguvu yin'wana ya vumbirhi. 
18 Kutani va endla swovetana swa ntlhanu wa makume swa koporo, va hlanganisa ha swona ntsonga leswaku xi va xilo xin'we. 
19 Va endlela Tabernakela xifunengeto xa madzovo ya tinyimpfu lama petiweke eka leswo tshwuka, ni swifunengeto swa madzovo ya xwale ku funengeta ehenhla.
20 Kutani ku vatleriwa Yindlu mapulangi hi murhi wa munga, va ma yimisa. 
21 Ku leha ka pulangi rin'wana ni rin'wana ku va khume ra swisungunhu, ni ku anama ka rona xisungunhu xin'we na hafu. 
22 Pulangi rin'wana ni rin'wana a ri ri ni swihlanganiso swimbirhi leswi lavaneke va vatla sweswo mapulangi hinkwawo ya Tabernakela. 
23 Va endlisa sweswo mapulangi ya Tabernakela, mapulangi ya makume mambirhi hitlhelo ra dzonga, exineneni. 
24 Ehansi ka mapulangi ya makume mambirhi lawa, va endla switshamo swa silivhere swa mune wa makume; switshamo swimbirhi ehansi ka pulangi rin'wana ni rin'wana, ehansi ka swihlanganiso swimbirhi swa pulangi rin'wana ni rin'wana. 
25 Va endla mapulangi ya makume mambirhi tlhelo rin'wana ra yindlu, en'walungwini; 
26 switshamo swa wona swa mune wa makume a swi ri swa silivhere, switshamo swimbirhi ehansi ka pulangi rin'wana ni rin'wana. 
27 Tlhelo ra vupeladyambu, hi mpfungwe wa Yindlu va endla ntlhanu wa mapulangi ni pulangi rin'we. 
28 Kutani va endlela Yindlu, tlhelo ra mpfungwe, mapulangi mambirhi emagombyeni; 
29 a ma tsindziyerile ehansi ni le henhla ku fika exingwavileni lexo rhanga va endlisa sweswo mapulangi mambirhi emagombyeni. 
30 Loko swi ri sweswo, a ku ri ni mapulangi ya ntlhanu na manharhu, ni switshamo swa wona swa khume na ntlhanu na xin'we; a swi ri swimbirhi ehansi ka pulangi rin'wana ni rin'wana.
31 Kutani va endla timbalelo ta ntlhanu ta murhi wa munga ta mapulangi ya tlhelo rin'wana ra Yindlu; 
32 ni timbalelo ta ntlhanu ta mapulangi ya tlhelo rin'wana, ni timbalelo ta ntlhanu ta mapulangi ya muhosi ka Yindlu, tlhelo ra vupeladyambu. 
33 Kambe rivalelo leri nga exikarhi, va ri endla leswaku ri hlanganisa mapulangi hinkwawo, ku suka etlhelo rin'wana, ku ya fika etlhelo rin'wana. 
34 Kutani va nameka mapulangi hi nsuku, va endla ni swingwavila swa wona hi nsuku, leswi timbalelo ti nghenisiwaka eka swona; na tona timbalelo va ti nameka hi nsuku.
35 Va endla nguvu ya Tabernakela hi xivunguvungu, ni  , ni ntsembyana lowo saseka, leyi swuriweke va yi endla hi mukhuva wa ntirho wa vutlhari, va endla ni tikerubu eka yona. 
36 Va endlela nguvu timhandze ta mune hi murhi wa munga, va ti nameka hi nsuku; swovetana swa tona a swi ri swa nsuku va chulula switshamo swa tona swa mune hi silivhere. 
37 Kutani va endlela nyangwa ya Tabernakela nguvu ya xivunguvungu ni ya  , ni ya  , ni ya ntsembyana lowo saseka, leyi swuriweke, wu va ntirho lowu endliweke hi vutlhari, 
38 va endla ni timhandze ta yona ta ntlhanu, ni swovetana swa tona, kutani va nameka tinhloko ta tona ni timbalelo ta tona hi nsuku; kambe switshamo swa tona swa ntlhanu, a swi ri swa koporo.
EKSODA 37
01 Besalele a endla areka hi murhi wa munga; ku leha ka yona a swi ri swisungunhu swimbirhi ni hafu; ku anama ka yona, xisungunhu xin'we ni hafu, ni ku yima ka yona, xisungunhu xin'we ni hafu, 
2 a yi nameke ehandle ni le ndzeni hi nsuku lowunene, a yi endlela ni xirhendzevutana xa nsuku lexi yi rhendzelekelaka. 
3 Kutani a yi chululela mune wa swingwavila swa nsuku swa milenge ya yona ya mune; swingwavila swimbirhi tlhelo rin'wana, ni swingwavila swimbirhi tlhelo rin'wana. 
4 A yi vatlela mimpingu hi murhi wa munga, a yi nameka hi nsuku. 
5 Kutani a nghenisa mimpingu eswingwavileni, ematlhelweni ya areka ku yi pinga ha yona. 
6 A endla ni vukhongelelo hi nsuku lowunene; ku leha ka byona a swi ri swisungunhu swimbirhi ni hafu, ni ku anama ka byona, xisungunhu xin'we ni hafu. 
7 Kutani a endla tikerubu timbirhi, a ti fula hi nsuku, a ti yimisa emakun'wini mambirhi ya vukhongelelo; 
8 kerubu yin'wana yi ve makumu ya haleno, ni kerubu yin'wana emakun'wini ya hala. A endla tikerubu ti huma emakun'wini mambirhi ya vukhongelelo. 
9 Tikerubu a ti tshambuluta timpapa ta tona ehenhla, ti funengeta vukhongelelo hi timpapa ta tona, ti ri karhi ti langutene; mimombo ya tikerubu a yi languta vukhongelelo.
10 A endla na rona tafula hi murhi wa munga; ku leha ka rona ku va swisungunhu swimbirhi, ku anama ka yona xisungunhu xin'we, ni ku yima ka yona xisungunhu xin'we ni hafu. 
11 A yi nameka hi nsuku lowunene, kutani a yi endlela xirhendzevutana xa nsuku lexi yi rhendzelekelaka. 
12 A yi endlela ni mbanga wa mune wa tintiho hi ku anama, ni xirhendzevutana xa nsuku hi matlhelo hinkwawo. 
13 Kutani a yi chululela swingwavila swa mune swa nsuku, a swi veka ematlhelweni ya mune emilengeni ya mune ya yona; 
14 swingwavila a swi ri kusuhi ni mbanga, leswaku va nghenisa kona mimpingu ya ku rhwala tafula. 
15 A endla mimpingu hi murhi wa munga, a yi nameka hi nsuku, leswaku tafula ri rhwariwa ha yona. 
16 Kutani a endla swibya swa tafula hi nsuku lowunene, a yi ri mikambana ya rona, ni mindzheko ya rona, ni magombe lawa va fanelaka ku hlamba ha wona.
17 A endla kandelari hi nsuku lowunene, yona kandelari yi endliwa hi nsuku lowu furiweke, nenge wa yona, ni nsinya wa yona; mikhava, ni mavundzu ni swiluva swi kokiwe ka yona hi vumba byin'we; 
18 ku hume marhavi ya ntlhanu na rin'we ematlhelweni ya yona, marhavi manharhu ma hume tlhelo rin'wana ra kandelari; ni marhavi man'wana manharhu ma hume tlhelo rin'wana ra kandelari. 
19 Mikambana minharhu leyi fanaka ni alimondi, ni nungu, ni xiluva, a swi ri kona erhavini rin'wana, ni mikambana minharhu leyi fanaka ni alimondi, ni nungu, ni xiluva, erhavini rin'wana. A swi ri sweswo emarhavini ya ntlhanu na rin'we lama humaka ekandelarini. 
20 Yona kandelari a yi ri na mune wa mikambana leyi fanaka ni alimondi swin'we ni tinungu ni swiluva swa yona; 
21 nungu yin'we a yi ri hansi ka marhavi mambirhi lama humaka eka yona, nungu yin'wana a yi ri hansi ka marhavi mambirhi man'wana, ni nungu yin'wana ehansi ka marhavi mambirhi lama seleke ya marhavi ya ntlhanu na yin'we, lama humaka ekandelarini. 
22 Tinungu ni marhavi a swi huma eka yona; byi ri vumba byin'we bya nsuku lowu kwetsimaka, lowu furiweke. 
23 Kutani a yi endlela mavoningo ya ntlhanu na mambirhi, ni tintlawa ta yona, ni swimbitana swa nkuma swa yona; a swi endla hi nsuku lowunene. 
24 A endla kandelari ni swibya hinkwaswo swa yona hi talenta ya nsuku lowo kwetsima.
25 Kutani a endla alitari ya mirhi ya risuna hi murhi wa munga; ku leha ka yona a xi ri xisungunhu xin'we, ni ku anama ka yona xisungunhu xin'we; matlhelo ya yona ya mune a ma ringana, xiyimo xa yona a swi ri swisungunhu swimbirhi; timhondzo ta yona ti endle xilo xin'we na yona. 
26 Kutani a yi nameka hi nsuku lowo saseka ehenhla, ni matlhelo hinkwawo, ni timhondzo; a yi endlela ni xirhendzevutana xa nsuku lexi yi rhendzelekelaka. 
27 A yi endlela ni swingwavila swimbirhi swa nsuku ehansi ka xirhendzevutana, ematlhelweni mambirhi, emagombyeni mambirhi, ku nghenisa kona timhandze leti va nga yi rhwalaka ha tona. 
28 A endla tona timhandze hi murhi wa munga, a ti nameka hi nsuku.
29 A endla na wona mafurha yo hlawuleka ya ku tola, ni murhi wa risuna lowu tengeke a swi endla hi mukhuva wa lava tlhariheke ha swona.
EKSODA 38
01 Kutani a endla hi murhi wa munga alitari ya magandzelo lama hisiwaka, ku leha ka yona a swi ri swisungunhu swa ntlhanu, ni ku anama ka yona, swisungunhu swa ntlhanu; matlhelo ya yona ya mune a ma ringana; ku yima ka yona a swi ri swisungunhu swinharhu. 
2 A endla timhondzo ta mune leti humaka ealitarini, emagombyeni ya mune ya yona a ti nameka hi koporo. 
3 A endla ni swibya hinkwaswo swa alitari; a ti ri timbita, ni tifoxolo, ni mindzheko, ni tintlhavo, ni timbita ta makala; a endle swibya leswi hinkwaswo hi koporo. 
4 Kutani a endlela alitari  ya koporo; a yi veka ehansi ka xirhendzevutana, yi yima endzeni ka alitari, yi fika exikarhi ka yona. 
5 A chulula mune wa swingwavila hi koporo, a swi veka ematlhelweni ya mune ya  , leswaku va nghenisa timhandze ka swona. 
6 Kutani a endla timhandze hi murhi wa munga, a ti nameka hi koporo. 
7 Kutani a nghenisa timhandze eswingwavileni ematlhelweni ya alitari ku yi rhwala ha tona; a endla vundzeni bya yona hi mapulangi.
8 Kutani a endla nkamba hi koporo ni xikhato xa wona hi koporo, a endla ntirho lowo hi swivonivoni swa vavasati lava hlengeletanaka enyangweni ya tabernakela ya nhlengeletano.
9 Kutani a endla xivava. Tlhelo ra dzonga a endle tinguvu ta xivava hi ntsembyana lowo saseka; a swi ri swisungunhu swa dzana. 
10 Timhandze ta yona a ti ri makume mambirhi, ni switshamo swa tona swa koporo swa makume mambirhi; swovetana swa timhandze ni timhingu ta tona, a swi ri swa silivhere. 
11 Swi endleriwa sweswo tlhelo ra n'walungu; nguvu ya swisungunhu swa dzana, ni timhandze ta makume mambirhi ta yona, ni switshamo swa tona swa koporo swa makume mambirhi; timhingu ta timhandze ni swovetana swa tona a swi ri swa silivhere. 
12 Tlhelo ra vupeladyambu a ku endliwe nguvu ya swisungunhu swa ntlhanu wa makume, ni timhandze ta yona ta khume, ni switshamo swa tona swa khume; timhingu ta timhandze, ni swovetana swa tona a swi ri swa silivhere. 
13 Emahlweni, hitlhelo ra vuxa, swisungunhu swa ntlhanu wa makume; 
14 hileswaku nguvu ya swisungunhu swa khume na ntlhanu a yi ri tlhelo rin'we, swin'we ni timhandze tinharhu ta yona, ni switshamo swa tona swinharhu. 
15 Tlhelo rin'wana ra nyangwa ya xivava, kukotisa tlhelo ro sungula, nguvu ya swisungunhu swa khume na ntlhanu, ni timhandze tinharhu ta yona, ni switshamo swinharhu swa tona. 
16 Tinguvu hinkwato ta xivava le ti rhendzelekeleke, a ti ri ta ntsembyana lowo saseka, leyi swuriweke; 
17 switshamo swa timhandze a swi ri swa koporo; timhingu ta timhandze ni swovetana swa tona swa silivhere, ni swifunengeto swa tinhloko ta tona a swi ri swa silivhere; timhandze hinkwato ta xivava a ti hlanganisiwa hi timhingu ta silivhere. 
18 Nguvu ya nyangwa ya xivava a yi lukiwile hi mukhuva wa ntirho wa vutlhari, hi xivunguvungu, ni  , ni ntsembyana lowo saseka leyi swuriweke; ku leha ka yona a swi ri swisungunhu swa makume mambirhi; ni ku yima ka yona a swi ri swisungunhu swa ntlhanu, ku fana ni ku anama la tinguvu ta xivava. 
19 Timhandze ta mune ta yona, ni switshamo swa tona swa mune a swi ri swa koporo; timhingu ta tona a ti ri ta silivhere, ni swifunengeto swa tinhloko ta tona a swi ri swa silivhere. 
20 Timhingu hinkwato ta tabernakela, ni ta xivava lexi yi rhendzelekeke, a ti ri ta koporo.
21 Hi kona ku hlaya ka leswi humeseriweke tabernakela, yi nga yindlu ya vumbhoni; ku hlaya loku ku endliwile hilaha ku nga lerisiwa hi Muxe, hi Valevhi ehansi ka Itamara, n'wana Aroni, muprista.
22 Besalele, n'wana Uri, n'wana Huru, wa nyimba ya Yuda, a endla hinkwaswo leswi Yehovha a nga swi lerisa Muxe. 
23 A a ri na Oholiyabu, n'wana Ahisamaki wa nyimba ya Dani, muvatli ni mutsila, ni munhu wa vutlhari emitirhweni ya xivunguvungu, ni ya  , ni ya   ni ya ntsembyana lowo saseka. 
24 Nsuku hinkwawo lowu va nga endla ha wona ntirho hinkwawo wa yindlu leyo kwetsima, a wu ri nsuku lowu nga nyikiwa, a wu ri wa mpimo wa titalenta ta 29; ni tixikele ta 700, hi mpimo wa xikele ya vukwetsimelo. 
25 Silivhere ya vanhu va nhlengeletano lava hlayiweke a yi ri ya titalenta ta dzana, ni tixikele ta 1 775, hi mpimo wa xikele ya vukwetsimelo; 
26 nhloko yin'wana ni yin'wana yi humesa hafu ya xikele, hi mpimo wa xikele ya vukwetsimelo; hinkwavo lava hlayiweke va humesa sweswo, ku suka eka vanhu va malembe ya makume mambirhi, ni le henhla ka wona; a va ri vanhu va 603 550. 
27 Titalenta ta dzana ta silivhere ti tirhe ku chulula switshamo swa yindlu yo kwetsima, ni switshamo swa xisirhelo, dzana ra switshamo leswi ringanaka titalenta ta dzana; talenta yin'we hi xitshamo xin'wana ni xin'wana. 
28 Kutani hi maxikele lama seleke ya 1 775, va endle timhingu ta timhandze va endla ni swifunengeto swa tona ni timbalelo leti va hlanganisaka timhandze ha tona. 
29 Koporo leyi nga humeseriwa Xikwembu a yi ri ya titalenta ta 70, ni tixikele ta 2 400. 
30 Va endla ha yona switshamo swa nyangwa ya Tabernakela ya nhlengeletano, ni alitari ya koporo ni   ya yona ya koporo ni swibya hinkwaswo swa alitari, 
31 ni switshamo swa xivava lexi rhendzelekaka, ni switshamo swa nyangwa ya xivava, ni timhingu hinkwato ta yindlu, ni timhingu hinkwato ta xivava lexi rhendzelekaka.
EKSODA 39
01 Hi xivunguvungu ni  , va endla tinguvu ta ntirho ku tirha ntirho endlwini leyo kwetsima, va endla ni tinguvu leto kwetsima leti nga ta Aroni, hilaha Yehovha a nga lerisa Muxe hakona.
2 Va endla efodi hi nsuku, ni xivunguvungu ni  ni ntsembyana lowo saseka, leyi swuriweke. 
3 Va koka timpapa ta nsuku, va endla tingotinyana ha tona ku ti hlanganisa ni xivunguvungu, ni , ni ntsembyana, wu va ntirho lowu endliwaka hi vutlhari. 
4 Va endlela efodi tingubyana timbirhi leti veheriwaka emakatleni, yi hlanganisiwa hi tona emakun'wini ka yona. 
5 Vamba ra yona, leri bohiwaka henhla ka yona, a ri ri ra rixaka ra yona, a ri lukiwa swin'we na yona hi nsuku, ni xivunguvungu ni , ni ntsembyana lowo saseka, leyi swuriweke, hilaha Yehovha a nga lerisa Muxe hakona.
6 Kutani va teka maribye ya  , va ma nameka etifukweni ta nsuku, va tsala eka wona mavito ya vana va Israele, hi mukhuva wa lava tsalaka emaribyeni. 
7 Kutani va ya veka emakatleni ya efodi, leswaku ma va maribye ya xitsundzuxo eka vana va Israele, hilaha Yehovha a nga lerisa Muxe hakona.
8 Va endla nguvu ya xifuva hi ntirho wa vutlhari, kukotisa ntirho wa efodi, hi nsuku, ni xivunguvungu ni  ni ntsembyana lowo saseka leyi swuriweke; 
9 a yi ri ni mune wa matlhelo, va yi endla yi petsiwile; ku leha ka yona a ku ri ku leha ka xandla xin'we, ni ku anama ka yona, xandla xin'we, loko yi petsiwile. 
10 Va yi nameka hi maribye ya mune wa tinxaxa, erixaxeni ro rhanga ku vekiwe 
11 erixaxeni ra vumbirhi: karbunkele, ni safiri, ni dayimani
12 erixaxeni ra vunharhu:Opali, ni agata, ni ametisita;
13 erixaxeni ra vumune: krisolita, ni onikisi, ni yaspere. Maribye lawa a ma namekiwile ensukwini, etifukweni ta wona.  Maribye lawa a ma namekiwile ensukwini, etifukweni ta wona. 
14 Maribye lawa ya khume na mambirhi ma vekiwile hi ku tlhandlamana ka mavito ya vana va Israele; rin'wana ni rin'wana ri tsariwile vito ra rixaka rin'we ra vona hi mukhuva wa ku tsariwa ka mfungho. 
15 Engubyeni ya xifuva, va lunghelela tiketananyana leti lukiweke hi mukhuva wa ngoti, hi nsuku lowunene. 
16 Va endla na swona swovetana swimbirhi, ni swingwavila emakun'wini mambirhi ya nguvu ya xifuva. 
17 Kutani va khweketa tiketana letimbirhi eswingwavileni leswimbirhi emakun'wini ya nguvu ya xifuva. 
18 Va khweketa emakun'wini mambirhi ya tiketana swovetana swimbirhi, swi ve makatleni ya efodi, tlhelo ra le mahlweni. 
19 Va endla ni swingwavila swin'wana swimbirhi hi nsuku, va swi veka emakun'wini mambirhi ya nguvu ya xifuva, ekusuhi ni laha ku rhungiweke tlhelo ra efodi, endzeni. 
20 Va endla kambe swingwavila swimbirhi swa nsuku, kutani va swi veka makatleni mambirhi ya efodi, ehansi, hitlhelo ra le handle ekusuhi ni laha yi hlanganisiweke ehenhla ka vamba ra efodi. 
21 Kutani va boha nguvu ya xifuva hi swingwavila swa yona eswingwavileni swa efodi, hi ngoti ya xivunguvungu, leswaku xi ve henhla ka vamba ra efodi, leswaku nguvu ya xifuva yi nga tshunxeki eka efodi, hilaha Yehovha a nga lerisa Muxe hakona.
22 Va endla ni nguvu ya efodi; yi lukiwa hinkwayo hi xivunguvungu ntsena. 
23 Nguvu leyi, yi boxiwile exikarhi ka yona, laha ku nghenisiwaka nhloko kona, kukota nguvu ya vanhu va nyimpi; yi swonyiwile hi ku rhendzeleka hinkwako leswaku yi nga handzuki. 
24 Kutani va rhungela ehansi ka nguvu magirenada ya xivunguvungu, ni  , ni tiharhani ta ntsembyana. 
25 Va endla swingelengele hi nsuku lowunene kutani va rhungelela swona exikarhi ka magirenada, ehansi ka nguvu, eku rhendzelekeni hinkwako: 
26 xingelengele ni girenada, xingelengele ni girenada, emakumu ka nguvu, eku rhendzelekeni hinkwako, hilaha Yehovha a nga lerisa Muxe hakona.
27 Kutani va endlela Aroni ni vana va yena tinguvu leti lukiweke hi ntsembyana lowo saseka; 
38 ni swihuku swa ntsembyana lowo saseka, ni swihuku swo bomba swa ntsembyana ni maburuku ya ntsembyana lowo saseka, leyi swuriweke, 
29 ni vamba ra ntsembyana lowu swuriweke, ni xivunguvungu, ni  , swi lukiwile hi mukhuva wa ntirho wa vutlhari, hilaha Yehovha a nga lerisa Muxe hakona. 
30 Va endla hi nsuku lowonene xiphepherhele, lowu nga musingasoro wo kwetsima, kutani va tsala henhla ka xona, hi mukhuva wa ku tsala mafungo, mhaka leyi: 
31 Va vehela eka xona ngotinyana ya xivunguvungu ku xi tiyisa ehenhla ka xihuku, hilaha Yehovha a nga lerisa Muxe hakona.
32 Va hetisa sweswo ntirho hinkwawo wa Yindlu leyi nga Tabernakela ya nhlengeletano. Vana va Israele va endla hinkwaswo hilaha Yehovha a nga lerisa Muxe hakona, va endlisa sweswo. 
33 Va tisa yindlu eka Muxe, ntsonga, ni mitirho ya wona hinkwayo, swovetana swa yona, ni mapulangi ya yona, ni timbalelo ta yona, ni timhandze ta yona, ni switshamo swa yona; 
34 ni xifunengeto xa madzovo ya tinyimpfu lama petiweke eka leswo tshwuka, ni xifunengeto xa madzovo ya ntini, ni nguvu leyi hayekiwaka; 
35 ni areka ya vumbhoni, ni timhandze; ta yona, ni vukhongelelo; 
36 ni tafula, ni swibya swa rona hinkwaswo, ni vuswa bya xikombiso; 
37 ni kandelari ya nsuku lowo tenga, ni mavoningo ya yona, ni timboningo leti lunghisiweke, ni swibya swa yona hinkwaswo, ni mafurha ya rivoni; 
38 ni alitari ya nsuku, ni mafurha ya ku tota, ni mirhi ya risuna, ni nguvu ya nyangwa ya tabernakela; 
39 ni alitari ya koporo, ni  ya yona ya koporo, ni mimpingu ya yona, ni swibya hinkwaswo swa yona; 
40 ni nkamba ni xitshamo xa wona, ni tinguvu ta xivava, ni timhandze ta tona, ni switshamo swa tona, ni nguvu ya nyangwa ya xivava, ni tingoti ta yona, ni timhingu ta yona ni swibya hinkwaswo swa ntirho wa yindlu, leyi nga tabernakela ya nhlengeletano. 
41 Va tisa ni tinguvu ta ntirho, ku tirha ha tona ntirho wa yindlu yo kwetsima, ni tinguvu leto kwetsima ta muprista Aroni ni tinguvu ta vana va yena ku tirha ntirho wa vuprista. 
42 Vana va Israele va endla ntirho hinkwawo hilaha Yehovha a nga lerisela hinkwaswo eka Muxe. 
43 Kutani Muxe a vona ntirho hinkwawo, kutani maswivo, a va wu endlile hilaha Yehovha a nga lerisa hakona, va wu hetisile sweswo. Kutani Muxe a va katekisa.
EKSODA 40
01 Kutani Yehovha a vulavula na Muxe, a ku: 
2 “Hi siku ro rhanga ra n'hweti yo sungula, u ta dzima yindlu, yi nga Tabernakela ya nhlengeletano, 
3 u nghenisa kona areka ya vumbhoni, u sirhela areka hi nguvu, 
4 u ta tisa ni tafula, u ri lunghisela swibya swa rona; u tisa ni kandelari, u lumeka timboningo ta yona. 
5 U ta veka alitari ya nsuku ya mirhi ya risuna emahlweni ka areka ya vumbhoni, kutani u ta vamba nguvu enyangweni ya Tabernakela. 
6 U ta veka alitari ya ku hisa magandzelo enyangweni ya yindlu ya Tabernakela ya nhlengeletano. 
7 Kutani u ta veka nkamba exikarhi ka yindlu ya nhlengeletano ni alitari, u chela mati kona. 
8 U ta rhendzela hinkwako hi xivava u vamba nguvu enyangweni ya xivava. 
9 Kutani u ta teka mafurha ya ku tota, u tota tabernakela ni swilo hinkwaswo swa yona u yi hlawurisa sweswo ni mitirho hinkwayo ya yona kutani yi ta va yi hlawuriwile. 
10 U ta tota alitari ya magandzelo ni mitirho hinkwayo ya yona; u hlawula alitari, kutani alitari yi ta va leyi kwetsimaka ngopfu. 
11 U tota ni nkamba ni xikhato xa wona, u wu hlawula.
12 “Kutani u ta tshineta Aroni, ni vana va yena enyangweni ya yindlu ya nhlengeletano, u va hlantswa hi mati, 
13 kutani u ta ambexa Aroni hi tinguvu leti hlawuriweke, u n'wi tota, u n'wi hlawula leswaku a tirha ntirho wa vuprista emahlweni ka mina. 
14 U tshineta ni vana va yena, u va ambexa tinguvu; 
15 u va tota kukota tata wa vona, leswaku va tirha ntirho wa vuprista emahlweni ka mina; ku totiwa ka vona ku ta va veka vaprista hi masiku etinxakeni ta vona.”
16 Kutani Muxe a endla hinkwaswo hilaha Yehovha a nga n'wi lerisa hakona. 
17 Hi siku ro sungula ra n'hweti yo rhanga ya lembe ra vumbirhi, tabernakela yi yimisiwa. 
18 Muxe a yimisa tabernakela, a veka xifunengeto ni switshamo swa mapulangi, ni timbalelo, a yimisa ni timhandze. 
19 Kutani a fulela yindlu hi tende, a tlhandleka ehenhla ka yona xifunengeto, hilaha Yehovha a nga lerisa Muxe hakona. 
20 Kutani a teka vumbhoni a byi nghenisa earekeni; a vehela mimpingu earekeni, kutani a veka vukhongelelo ehenhla ka areka; 
21 a tisa areka etabernakeleni, a vamba nguvu, a sirhela areka ya vumbhoni ha yona hilaha Yehovha a nga lerisa Muxe hakona. 
22 Kutani a nghenisa tafula etabernakeleni ya nhlengeletano, en'walungwini ka yindlu, haleno ka nguvu; 
23 a veka ni swinkwa emahlweni ka Yehovha, a xi lunghisa etafuleni, hilaha Yehovha a nga lerisa Muxe hakona. 
24 Kandelari, yona a yi veka endlwini ya nhlengeletano, yi lavane ni tafula, edzongeni ra tabernakela. 
25 Kutani a veka mavoningo emahlweni ka Yehovha, hilaha Yehovha a nga lerisa Muxe hakona. 
26 A veka alitari ya nsuku endlwini ya nhlengeletano, kusuhi ni nguvu; 
27 a hisa mirhi ya risuna, hilaha Yehovha a nga lerisa Muxe hakona. 
28 Kutani a hayeka nguvu enyangweni ya tabernakela. 
29 Kutani a veka alitari ya magandzelo lama hisiwaka enyangweni ya yindlu, ya tabernakela ya nhlengeletano, a humesa magandzelo lama hisiwaka, hilaha Yehovha a nga lerisa Muxe hakona. 
30 Kutani a veka nkamba exikarhi ka yindlu ya nhlengeletano ni alitari, a va a chela mati ka wona leswaku va hlamba kona. 
31 Muxe, na Aroni ni vana va yena, va hlamba mavoko ni milenge. 
32 Kakuloko va nghena endlwini ya nhlengeletano, ni loko va tshinelela alitari, va hlamba hilaha Yehovha a nga lerisa Muxe hakona. 
33 Kutani a yimisa xivava lexi rhendzelekelaka tabernakela ni alitari, kutani a hayeka nguvu enyangweni ya xivava; hi sweswo Muxe a hetaka ntirho lowu.
34 Kutani papa ri funengeta Yindlu ya nhlengeletano, kutani ku kwetsima ka Yehovha ku tata Yindlu. 
35 Swi tsandza na Muxe a hluleka ku nghena endlwini ya nhlengeletano hikuva papa a ri le henhla ka yona ni ku kwetsima ka Yehovha a ku tata Yindlu. 
36 Kutani loko papa ri tlakuka ehenhla ka Yindlu, vana va Israele va famba; swi endlisa sweswo eku fambeni hinkwako ka vona. 
37 Kambe loko papa ri nga tlakuki, a va nga suki ku fikela siku leri papa ri tlakukaka ha rona. 
38 Hikuva papa ra Yehovha a ri tshama ehenhla ka tabernakela ninhlekanhi, kutani nivusiku, a ku voninga ndzilo epapeni emahlweni ka yindlu hinkwayo ya Israele, eku fambeni hinkwako ka vona.
LEVHITIKA 1
01 Yehovha a vitana Muxe, a vulavula na yena a ri etabernakeleni ya nhlengeletano, a ku: 
2 “Byela vana va Israele, u ku eka vona: ‘Kutakuloko un'wana wa n'wina a humesela Yehovha nhlengo, mi ta humesa swifuwo leswikulu ni leswitsongo, wu ve nhlengo wa n'wina.
3 “ ‘Loko nhlengo wa yena yi ri holokosta  ya xifuwo lexikulu, u ta humesa nkunzi leyi nga riki na xivati; u ta yi humesa enyangweni ya tabernakela ya nhlengeletano, yi ta amukeriwa emahlweni ka Yehovha. 
4 U ta tlhandleka voko ra yena enhlokweni ya holokosta kutani yi ta amukeriwa; u ta endleriwa mhamba ha yona. 
5 Va ta tlhava nkunzi emahlweni ka Yehovha, kutani vaprista, vana va Aroni va ta humesa ngati, va yi halatela ematlhelweni hinkwawo, ehenhla ka alitari leyi nga enyangweni ya tabernakela ya nhlengeletano. 
6 Va ta yevula mhamba leyi hisiwaka, va tsemelela tinyama ta yona. 
7 Kutani vana va Aroni, muprista, va ta tshivela ndzilo ealitarini, va veketela tihunyi endzilweni. 
8 Kutani vaprista, vana va Aroni va ta veketela tinyama, ni nhloko, ni mafurha ehenhla ka tihunyi leti vekiweke endzilweni, ehenhla ka alitari. 
9 Va ta hlantswa marhumbu ni swirho ematini, kutani muprista u ta hisa hinkwaswo ealitarini, yi va holokosta; i mhamba leyi hisiwaka, leyi nga ni risuna eka Yehovha.
10 “ ‘Loko nhlengo wa yena wu ri wa swifuwo leswitsongo, ti nga tinyimpfu kumbe timbuti, ti va ta holokosta, u ta humesa ya xinuna leyi nga riki na xivati. 
11 Va ta yi tlhavela tlhelo ra n'walungu ra alitari, emahlweni ka Yehovha, kutani vaprista, vana va Aroni va ta halatela ngati ealitarini, ematlhelweni hinkwawo. 
12 Va ta yi tsemelela, swin'we ni nhloko ni mafurha ya yona, kutani muprista u ta swi veketela ehenhla ka tihunyi leti va tshiveleke ndzilo ealitarini ha tona. 
13 Va ta hlantswa marhumbu ni swirho ematini, kutani muprista u ta hisa hinkwaswo ealitarini, yi va holokosta; i mhamba leyi hisiwaka, leyi nga ni risuna eka Yehovha.
14 “ ‘Loko nhlengo wa yena eka Yehovha, wu ri holokosta ya tinyanyana, u ta humesa nhlengo wa matuva kumbe wa magugurhwana. 
15 Muprista u ta humesa nyanyana ealitarini, u ta tsema nhloko hi n'wala ku yi hisa ealitarini, yona ngati, yi ta kameriwa etlhelweni ra vuxa ra alitari. 
16 U ta susa xikwirikwiri ni thyaka ra xona, a swi cukumeta etaleni ekusuhi ni alitari, evuxeni. 
17 U ta handzula nyanyana exikarhi ka timpapa, a nga yi avanyisi, kutani muprista u ta yi hisa ealitarini, ehenhla ka tihunyi leti va tshiveleke ndzilo ha tona; i holokosta, i mhamba leyi hisiwaka leyi nga ni risuna eka Yehovha.
LEVHITIKA 2
01 “ ‘Loko munhu a humesela Yehovha nhlengo wa nyiko, nhlengo wa yena wu ta va wa mapa layo saseka; u ta chela mafurha ni mirhi ya risuna ehenhla ka wona. 
2 U ta swi yisa eka vaprista, vana va Aroni; kutani va ta teka xandla xa mapa layo saseka, lama cheriweke mafurha, ni mirhi ya risuna hinkwayo; kutani muprista u ta swi hisa ealitarini kukotisa xitsundzuxo, yi va mhamba leyi hisiwaka leyi nga ni risuna eka Yehovha. 
3 Leswi seleke swa nyiko, i swa Aroni ni vana va yena: i xilo lexi hlawuriweke ngopfu exikarhi ka timhamba leti hiseriwaka Yehovha.
4 “ ‘Loko u humesa nhlengo wa leswi swekiwaka exitikweni, u ta teka mapa layo saseka, u ma pfuva hi mafurha, u endla swimbundzu leswi nga riki na comela, ni swimbhundzwana leswi nga riki na comela, leswi totiweke hi mafurha. 
5 Loko nhlengo wa wena wu ri wa leswi katingiwaka exirhengeleni; ma ta va mapa layo saseka lama pfuviweke hi mafurha, lama nga riki na comela. 
6 U ta swi fayetela, u swi cheleta hi mafurha: i nyiko. 
7 Loko nhlengo wa wena wu ri wa leswi swekiwaka embiteni, wu ta va wa mapa layo saseka, lama swekiweke hi mafurha. 
8 U ta tisela Yehovha nyiko leyi nga ta lunghisiwa hi swilo leswi, yi ta nyikiwa muprista, yena u ta yi tisa ealitarini. 
9 Muprista u ta pambula eka nyiko xitsundzuxo xa yona, u ta xi hisa ealitarini, yi va mhamba leyi hisiwaka leyi nga ni risuna eka Yehovha. 
10 Leswi seleke swa nyiko, i swa Aroni ni vana va yena; i xilo lexi kwetsimaka ngopfu exikarhi ka timhamba leti hiseriwaka Yehovha.
11 “ ‘Nhlengo wun'wana ni wun'wana lowu mi wu humeselaka Yehovha, wu nga tshuki wu va wa swinkwa leswi nga ni comela, hikuva mi nga tshuki mi hisela Yehovha comela ni vulombe egandzelweni. 
12 Mi ta swi tisela Yehovha kun'we ni nhlengo wa swirhangana, kambe swi nga ka swi nga vekiwi ealitarini, kukotisa nhlengo lowu nga ni risuna. 
13 U ta lunga hi munyu mihlengo hinkwayo ya wena; munyu wa ntwanano wa Xikwembu xa wena wu nga tshuki wu pfumaleka enhlengweni wa wena: u ta lunga hi munyu mihlengo hinkwayo ya wena.
14 “ ‘Loko u humesela Yehovha nhlengo wa swirhangana swa mihandzu, u ta humesa min'oko leyintshwa leyi oxiweke endzilweni, yi ri min'oko leyinene leyi khumuriweke. 
15 U ta yi cheleta hi mafurha, u veka ni mirhi ya risuna ehenhla ka yona: hi wona nhlengo. 
16 Muprista u ta pambula tindzhoho leti khumuriweke, ni mafurha, ni mirhi hinkwayo ya risuna, a swi hisa xi va xitsundzuxo; i mhamba leyi hiseriwaka Yehovha.
LEVHITIKA 3
01 “ ‘Loko nhlengo wa munhu wu ri gandzelo ra ku khensa, ni loko a humesa xifuwo lexikulu, hambi xa xinuna, hambi xa ntswele, u ta xi humesa xi nga ri na xivati emahlweni ka Yehovha. 
2 U ta tlhandleka voko ra yena enhlokweni ya nhlengo wa yena; va ta tlhava xifuwo enyangweni ya Tabernakela ya nhlengeletano, kutani vaprista, vana va Aroni va ta halatela ngati ealitarini, ematlhelweni hinkwawo. 
3 Kutani va ta humesa mhamba leyi hiseriwaka Yehovha, yi huma egandzelweni ra ku khensa: ma ri mafurha lama funengetaka marhumbu, ni mafurha hinkwawo lama pambelaka marhumbu, 
4 ni tinswo timbirhi, ni mafurha lama nga ehenhla ka tona, lama nga ematsheveni, ni mpambana wa xivindzi va wu tsema ehenhla ka tinswo. 
5 Vana va Aroni va ta swi hisa ealitarini, ehenhla ka holokosta leyi vekiweke tihunyini leti va tshiveleke ndzilo ha tona, yi ta va mhamba leyi hisiwaka leyi nga ni risuna eka Yehovha.
6 “ ‘Loko nhlengo wa yena wa gandzelo ra ku khensa Yehovha, xi ri xifuwo lexitsongo xa xinuna, hambi swa ntswele, u ta xi humesa xi nga ri na xivati. 
7 Loko a humesa xinyimpfana, wu va nhlengo wa yena, u ta xi humesa emahlweni ka Yehovha. 
8 U ta tlhandleka voko ra yena enhlokweni ya xifuwo; va ta xi tlhava emahlweni ka tabernakela ya nhlengeletano, kutani vana va Aroni va ta halatela ngati ya xona ealitarini ematlhelweni hinkwawo. 
9 Va ta humesa mhamba leyi hiseriwaka Yehovha, yi huma egandzelweni ra ku khensa: ma ri mafurha, ni ncila lowu nga ta tsemiwa swinene, ku fika ekhondzweni, ni mafurha lama funengetaka marhumbu, ni mafurha hinkwawo lama pambelaka marhumbu, 
10 ni tinswo timbirhi, ni mafurha lama nga ehenhla ka tona, lama nga ematsheveni, ni mpambana wa xivindzi, va wu tsema ehenhla ka tinswo. 
11 Muprista u ta swi hisa ealitarini, swi ri swakudya swa mhamba leyi hiseriwaka Yehovha.
12 “ ‘Loko nhlengo wa yena yi ri mbuti, u ta yi humesa emahlweni ka Yehovha. 
13 U ta tlhandleka voko ra yena enhlokweni ya yona; va yi tlhava emahlweni ka tabernakela ya nhlengeletano, kutani vana va Aroni va ta halatela ngati ya yona ealitarini, ematlhelweni hinkwawo. 
14 Kutani va ta humesa nhlengo wa yona, yi va mhamba leyi hiseriwaka Yehovha: ma ri mafurha lama funengetaka marhumbu, ni mafurha hinkwawo lama pambelaka marhumbu, 
15 ni tinswo timbirhi, ni mafurha lama nga ehenhla ka tona, ematsheveni, ni mpambana wa xivindzi, va wu tsema ehenhla ka tinswo. 
16 Muprista u ta swi hisa ealitarini, swi ri swakudya swa mhamba leyi hisiwaka, ni risuna ro nun'hwela. Mafurha hinkwawo i ya Yehovha. 
17 Hi ku lerisa loku nga heriki etinxakeni ta n'wina, hinkwako laha mi nga ta aka kona: mi nga tshuki mi dya mafurha, hambi yi ri ngati.’ ”
LEVHITIKA 4
01 Yehovha a vulavula na Muxe, a ku: 
2 “Byela vana va Israele, u ku: ‘Loko munhu a tlula wun'wana wa milawu ya Yehovha ku nga ri ha vomu, eswilweni leswi nga faneriki ku endliwa, ni loko a endlile xin'wana xa swona: 
3 Loko a ri muprista la kwetsimisiweke hi mafurha loyi a dyoheke, a tisele tiko nandzu hikwalaho ka xidyoho lexi a xi endleke, u ta humesela Yehovha nkunzi leyi nga riki na xivati, ri va gandzelo ra nandzu. 
4 U ta tisa nkunzi enyangweni ya tabernakela ya nhlengeletano, emahlweni ka Yehovha; u ta tlhandleka voko ra yena enhlokweni ya nkunzi, kutani va ta yi tlhava emahlweni ka Yehovha. 
5 Muprista, la kwetsimisiweke hi mafurha, u ta teka ngati ya nkunzi, a yi tisa etabernakeleni ya nhlengeletano; 
6 kutani muprista u ta peta ritiho ra yena engatini, a xuva kantlhanu na kambirhi hi ngati emahlweni ka Yehovha, a langutene ni xisirhelo xa vukwetsimelo. 
7 Muprista emahlweni ka Yehovha, u ta tota hi ngati timhondzo ta alitari ya mirhi ya risuna, leyi nga etabernakeleni ya nhlengeletano; kutani ngati hinkwayo ya nkunzi u ta yi halatela ehansi ka ya nkunzi u ta yi halatela ehansi ka alitari ya holokosta, leyi nga enyangweni ya tabernakela ya nhlengeletano. 
8 Va ta teka mafurha hinkwawo ya nkunzi ya nandzu, ni mafurha lama funengetaka marhumbu, ni mafurha hinkwawo lama pambelaka marhumbu, 
9 ni tinswo timbirhi, ni mafurha lama nga ehenhla ka tona ematsheveni, ni mpambana wa xivindzi, va wu tsema ehenhla ka tinswo, 
10 hilaha va swi pambulaka ehon'wini ya gandzelo ra ku khensa. Muprista u ta swi hisa ealitarini ya holokosta. 
11 Dzovo ra nkunzi, ni nyama hinkwayo ya yona, ni nhloko, ni swirho, ni marhumbu ni swanyi wa yona, yi ri nkunzi hinkwayo, 
12 va ta swi yisa ehandle ka mixaxa, exivandleni lexi tengeke, etaleni ra nkuma, va swi hisa kona ehenhla ka tihunyi, endzilweni: swi ta hisiwa etaleni ra nkuma.
13 “ ‘Kungakuloko nhlengeletano hinkwayo ya Israele yi dyohile ku nga ri ha vomu, ni loko mhaka leyi, yi nga tiviwi hi nhlengeletano, loko va tlurile wun'wana wa milawu ya Yehovha hi ku endla xin'wana xa swilo leswi nga faneriki ku endliwa, kutani va tilavele nandzu; 
14 kutakuloko nandzu lowu va nga na wona wu humelela, nhlengeletano yi ta humesa nkunzi ya gandzelo ra nandzu kutani va ta yi tisa emahlweni ka tabernakela ya nhlengeletano. 
15 Vakulukumba va nhlengeletano va ta tlhandleka mavoko enhlokweni ya nkunzi, emahlweni ka Yehovha, kutani yi ta tlhaviwa emahlweni ka Yehovha. 
16 Muprista, la kwetsimisiweke hi mafurha, u ta yisa ngati ya nkunzi etabernakeleni ya nhlengeletano. 
17 Muprista u ta peta ritiho ra yena engatini, kutani u ta xuva kantlhanu na kambirhi emahlweni ka Yehovha, a langutene ni xisirhelo. 
18 U ta tota hi ngati timhondzo ta alitari leyi nga emahlweni ka Yehovha, etabernakeleni ya nhlengeletano, kutani a halatela ngati hinkwayo leyi seleke ehansi ka alitari ya holokosta, leyi nga enyangweni ya tabernakela ya nhlengeletano, 
19 kutani u ta pambula mafurha hinkwawo, ya nkunzi a ma hisa ealitarini. 
20 Va ta endla hi nkunzi leyi, kukotisa leswi va swi endleke hi nkunzi ya nandzu; ku ta endlisiwa sweswo ha yona. Muprista u ta va phahlela mhamba, kutani va ta rivaleriwa. 
21 Va ta yisa nkunzi ehandle ka mixaxa, kutani va ta yi hisa hilaha va hiseke nkunzi yo rhanga. I gandzelo ra nandzu wa nhlengeletano.
22 “ ‘Loko yi ri hosana leyi dyoheke ku nga ri ha vomu, yi tlule nawu wun'wana wa milawu ya Yehovha Xikwembu xa yena, yi endle swilo leswi nga faneriki ku endliwa, yi tilavele nandzu; 
23 kutakuloko yi tivisiwa nandzu wa yona, yi ta tisa xiphongo lexi nga riki na xivati; wu va nhlengo wa yona. 
24 Yi ta tlhandleka voko ra yona enhlokweni ya xiphongo, va ta xi tlhava exivandleni lexi va tlhavaka holokosta eka xona, emahlweni ka Yehovha: i gandzelo ra nandzu. 
25 Muprista u ta nusa hi ritiho ngati ya gandzelo ra nandzu, a tota ha yona timhondzo ta alitari ya holokosta, u ta halatela ngati ehansi ka alitari ya holokosta. 
26 U ta hisa ealitarini mafurha hinkwawo, kukotisa mafurha ya gandzelo ra ku khensa. Muprista u ta phahlela hosana leyo mhamba hikokwalaho ka nandzu wa yona, kwalaho yi ta rivaleriwa.
27 “ ‘Loko a ri munhu ntsena la nga dyoha ku nga ri ha vomu, a tlule nawu wun'wana wa Yehovha hi ku endla leswi nga faneriki ku endliwa, u ni nandzu; 
28 kutakuloko a tivisiwile nandzu lowo, u ta humesa mbuti ya ntswele leyi nga riki na xivati, hikwalaho ka nandzu wa yena. 
29 U ta tlhandleka voko ra yena enhlokweni ya mbuti leyi, kutani va ta tlhava mhamba leyi ya nandzu exivandleni lexi va tlhavaka timhamba leti hisiwaka. 
30 Muprista u ta peta ritiho ra yena engatini ya mbuti, u ta yi tota etimhondzweni ta alitari ya holokosta, kutani u ta halatela ngati hinkwayo ehansi ka alitari. 
31 Muprista u ta susa mafurha hinkwawo hi mukhuva lowu va susaka mafurha ya magandzelo ya ku khensa kutani a ma hisa ealitarini, ri va risuna eka Yehovha. Muprista u ta phahlela munhu loyi mhamba, kutani u ta rivaleriwa.
32 “ ‘Loko a humese xinyimpfana yi va mhamba ya nandzu wa yena, u ta humesa xa ntswele lexi nga riki na xivati. 
33 U ta tlhandleka voko ra yena enhlokweni ya xinyimpfana xa gandzelo ra nandzu, kutani u ta xi tlhava hikwalaho ka nandzu wa yena exivandleni lexi va tlhavaka timhamba leti hisiwaka. 
34 Kutani muprista u ta peta ritiho ra yena engatini ya gandzelo ra nandzu, a tota ha yona timhondzo ta alitari ya magandzelo, kutani u ta halatela ngati hinkwayo leyi seleke ehansi ka alitari. 
35 U ta susa mafurha hinkwawo hi mukhuva lowu va susaka ha wona mafurha ya xinyimpfana xa gandzelo ra ku khensa, kutani muprista u ta ma hisa ealitarini, ehenhla ka magandzelo lama hiseriwaka Yehovha. Muprista u ta endlela munhu loyi, mhamba, hikwalaho ka nandzu wa yena, kutani u ta rivaleriwa.
LEVHITIKA 5
01 “ ‘Loko munhu a hlambanyile a ri mbhoni, kutani loyi a nga mbhoni la hlambanyisiweke loko a nga vuri leswi a swi voneke, kumbe leswi a swi tivaka, u ta rhwala nandzu wa yena. 
2 Kumbe loko munhu a khumba a nga swi tivi, xilo lexi yilaka, kukotisa ntsumbu wa xiharhi, hambi wu ri ntsumbu wa xifuwo, hambi wu ri ntsumbu wa xikokovi, u tinyamisile, u ni nandzu. 
3 Loko munhu a khumbile a nga swi tivi thyaka ra munhu, hambi ri ri rihi ni rihi leri nyamisaka, kutakuloko u swi tiva, u ni nandzu. 
4 Loko munhu a tiboha ntsena hi nomu, kutani a hlambanya leswaku a ta endla swo biha kumbe swo saseka hi mukhuva wokari ni wokari, hambi a nga swi tivanga; kutakuloko a swi tiva; u ni nandzu. 
5 Munhu loyi a nga ni nandzu lowo tano, u ta tivula nandzu wa yena; 
6 u ta humesela Yehovha hikwalaho ka nandzu wa yena, ntswele ya xifuwo lexitsongo, hambi yi ri nyimpfu, hambi mbuti leswaku yi va mhamba yo susa nandzu, kutani muprista u ta n'wi phahlela mhamba hikwalaho ka nandzu wa yena.
7 “ ‘Kungakuloko a pfumala nyimpfu, kumbe mbuti, u ta humesela Yehovha hikwalaho ka nandzu wa yena, matuva mambirhi, kumbe mavondlo mambirhi ya magugurhwana, rin'wana ra mhamba yo susa nandzu, rin'wana ra gandzelo leri hisiwaka. 
8 U ta ma tisa eka muprista yena u ta humesa eku sunguleni leri nga ra nandzu. Muprista u ta tsema nhloko hi n'wala ekusuhi ni nhamu, a nga yi avanyisi ni miri wa rona; 
9 kutani u ta xuva matlhelo ya alitari hi ngati ya mhamba ya nandzu; ngati leyi seleke, yi ta kameriwa ehansi ka alitari; hi yona mhamba ya nandzu. 
10 Hi nyanyana leya vumbirhi, u ta endla gandzelo leri hisiwaka hi nawu wa kona. Hi mukhuva wolowo, muprista u ta phahlela munhu loyi, mhamba, hikwalaho ka nandzu wa yena, kutani u ta rivaleriwa.
11 “ ‘Loko a pfumala matuva mambirhi hambi mavondlo mambirhi ya magugurhwana, u ta humesela nandzu wa yena ku avanyisa ka vukhume ka  ya mapa layo basa, yi ta va mhamba ya nandzu. A nga tshuki a chela mafurha ehenhla ka wona, hambi yi ri mirhi ya risuna, hikuva i mhamba ya nandzu. 
12 U ta ma tisa eka muprista, yena muprista u ta nusa eka wona, xandla xin'we, ku endla xitsundzuxo, a xi hisa ealitarini kukota magandzelo lama hiseriwaka Yehovha; i gandzelo ra nandzu. 
13 Muprista u ta phahlela munhu loyi, mhamba ya nandzu lowu a wu kumeke emhakeni yin'wana ya leti, kutani u ta rivaleriwa. Mapa lama nga ta sala, ma ta va ya muprista, kukotisa leswi endliwaka egandzelweni ra nhlengo.’ ”
14 Yehovha a byela Muxe, a ku: 
15 “Loko munhu a endla xilo lexi nga faneriki, a dyoha ku nga ri ha vomu, hi ku tshama ni xilo lexi hlawuleriweke Yehovha, u ta tisela Yehovha gandzelo ra ku riha; ri va khuna leri nga riki na xivati, leri hlawuriweke entlhambini, leri u ri ringaniseke hi mali ya tixikele, hi mpimo wa xikele ya vukwetsimelo; hi rona gandzelo ra ku riha. 
16 U ta humesa mali ya lexi a xi tekeke xi ri xa vukwetsimelo; kambe a engetela hi vuntlhanu bya swona, a swi nyika muprista; kutani muprista u ta n'wi phahlela mhamba hi khuna leri humesiwaka ku va gandzelo ra ku riha, kutani u ta rivaleriwa.
17 “Loko munhu a dyohile, a endle xilo lexi nga pfumeleriwiki hi nawu wa Yehovha, kambe a nga swi tivi, u ta va ni nandzu, u ta rhwala nandzu wa yena. 
18 U ta tisela muprista ku riha nandzu wa yena, khuna leri nga riki na xivati, leri hlawuriweke entlhambini wa yena, leri u ri ringaniseke; muprista u ta n'wi phahlela mhamba hikwalaho ka nandzu lowu a nga wu kuma a nga swi tivi, kutani u ta rivaleriwa. 
19 Hi rona gandzelo ra ku riha, ra munhu loyi u dyoheleke Yehovha.”
LEVHITIKA 6
01 Yehovha a byela Muxe, a ku: 
2 “Loko munhu a dyohile, a endle leswi nga faneriki emahlweni ka Yehovha, hi ku hembela warikwavo ehenhla ka xilo lexi vekiweke emavokweni ya yena, hambi lexi lombiweke, hambi lexi yiviweke, hambiloko a yivile xilo eka warikwavo; 
3 kumbe loko a rholele xilo lexi lahlekeke, kutani a hlambanya hi mavunwa exilweni lexo tano, lexi dyohisaka munhu; 
4 kutakuloko a dyohile sweswo, kutani a tivula, u ta tlherisa xilo lexi a xi yiveke, hambi xi ri xilo lexi nga vekiwa eka yena, hambi xi ri xilo lexi lahlekeke, lexi a nga xi kuma, 
5 hambi xi ri xihi ni xihi lexi a nga hlambanya hi mavunwa ehenhla ka xona; u ta swi tlherisa hinkwaswo, a engetela hi vuntlhanu bya swona, a swi nyika n'wini wa swona siku leri a nga ta phahla mhamba ya yena ya ku riha. 
6 U ta yisa eka muprista mhamba ya yena ya ku rihela Yehovha, ri nga khuna leri nga riki na xivati, leri hlawuriweke entlhambini, leri u ri ringaniseke. 
7 Muprista u ta n'wi phahlela mhamba emahlweni ka Yehovha, kutani u ta rivaleriwa, hambi nandzu wa yena wu nga va wihi ni wihi.”
8 Yehovha a byela Muxe, a ku: 
9 “Lerisa Aroni ni vana va yena, u ku eka vona: ‘Hi wona nawu wa holokosta: Holokosta yi ta va exitikweni xa alitari vusiku hinkwabyo, byi ko byi xa, ndzilo wu ri karhi wu pfurha. 
10 Muprista u ta ambala hembe ya ntsembyana, ni buruku ra ntsembyana, kutani u ta susa nkuma wa ndzilo lowu nga hisa mhamba ealitarini, a wu veka etlhelweni ra alitari. 
11 U ta susa tinguvu ta yena, a ambala tin'wana, hi kona a nga ta yisa nkuma ehandle ka mixaxa, exivandleni lexi tengeke. 
12 Ndzilo wu ta pfurha ealitarini, wu nga timeki. Hi masiku hinkwawo nimixo, muprista u ta hlanganyeta tihunyi, a lunghisa gandzelo ehenhla ka tona, a hisa mafurha ya mihlengo ya ku khensa. 
13 Ndzilo wu ta pfurha hi masiku hinkwawo ealitarini, wu nga tshuki wu timeka.
14 “ ‘Hi wona nawu wa nhlengo: Vana va Aroni va ta wu tisa emahlweni ka Yehovha, emahlweni ka alitari. 
15 Kutani va ta hunguta xandla xa mapa layo saseka ya nyiko, ni mafurha ya yona, ni mirhi ya risuna hinkwayo leyi engetelaka gandzelo kutani va ta swi hisa ealitarini swi va xitsundzuxo xa risuna lero nun'hwela eka Yehovha. 
16 Leswi nga ta sala, xi ta dyiwa hi Aroni ni vana va yena; va ta swi dya ni xinkwa lexo kala comela exivandleni lexo kwetsima, exivaveni xa tabernakela ya nhlengeletano. 
17 Va nga tshuki va swi sweka hi comela. Hi kona ku averiwa loku ndzi va nyikeke emagandzelweni ya mina lama hisiwaka hi ndzilo. I xilo lexi kwetsimaka ngopfu kukotisa gandzelo ra xidyoho, ni gandzelo ra ku riha. 
18 Vana hinkwavo va xinuna va Aroni va ta xi dya. I ku averiwa loku nga heriki etinxakeni ta n'wina, emagandzelweni lama hiseriwaka Yehovha. Un'wana ni un'wana la nga ta khumba xona, a ta va la hlawulekeke.’ ”
19 Yehovha a byela Muxe, a ku: 
20 “Hi wona nhlengo wa Aroni ni vana va yena, lowu va nga ta wu humesela Yehovha siku va nga ta cheriwa hi mafurha enhlokweni: ku avanyisa ka vukhume bya ya mapa yo saseka, ri ta va gandzelo leri nga heriki; va ta humesa hafu nimixo ni hafu nimadyambu. 
21 Ma ta katingiwa exirhengeleni hi mafurha, u ta ma tisa ma katingiwile ma phemiwile, ri va risuna eka Yehovha. 
22 N'wana wa yena la nga ta vekiwa muprista ematshan'weni ya yena, u ta humesa nhlengo wolowo. I ku lerisa loku nga heriki ka Yehovha, nhlengo wolowo wu ta hisiwa hinkwawo. 
23 Mihlengo hinkwayo ya vaprista, yi ta hisiwa hinkwayo, yi nga tshuki yi dyiwa.”
24 Yehovha a engeta, a byela Muxe, a ku: 
25 “Byela Aroni ni vana va yena, u ku eka vona: ‘Hi wona nawu wa gandzelo ra nandzu. Exivandleni lexi va tlhavaka timhamba leti hisiwaka, hi kona ku nga ta tlhaviwa mhamba ya nandzu emahlweni ka Yehovha. I xilo lexi kwetsimaka ngopfu. 
26 Muprista la nga ta yi humesa, u ta yi dya; yi ta dyiwa exivandleni lexo kwetsima, exivaveni xa tabernakela ya nhlengeletano. 
27 Un'wana ni un'wana la nga ta khumba nyama ya yona u ta va la hlawulekeke, kutani kutakuloko ngati ya yona yi phyandlukela engubyeni, u ta yi hlantswa exivandleni lexo kwetsima. 
28 Mbita ya vumba leyi va swekeke ha yona, yi ta fayiwa; loko vi swekiwile embiteni ya koporo, yi ta basisiwa, yi hlantswiwa kambe ematini. 
29 Muprista un'wana ni un'wana wa wanuna u ta dya mhamba yoleyo; i xilo lexi kwetsimaka ngopfu. 
30 Kambe ku nga tshuki ku dyiwa mhamba ya nandzu, hambi yi ri yin'we, leyi va nga yisa ngati ya yona etabernakeleni ya nhlengeletano ku endla mhamba evukwetsimelweni; yona yi ta hisiwa endzilweni.
LEVHITIKA 7
01 “ ‘Nawu wa gandzelo ra ku riha hi wolowo: i xilo lexi kwetsimaka ngopfu. 
2 Exivandleni lexi va tlhavaka timhamba leti hisiwaka, hi kona ku nga ta tlhaviwa xifuwo xa mhamba ya ku riha; va ta xuva ematlhelo ya alitari hi ngati ya yona, 
3 va pambula mafurha hinkwawo, ni ncila, ni mafurha ya mpambana, 
4 ni tinswo timbirhi, ni mafurha ya tona lama namarheleke ematsheveni, ni mpambana wa xivindzi, wona, va ta wu tsema kusuhi ni tinswo. 
5 Muprista u ta swi hisa ealitarini, ri va gandzelo leri hiseriwaka Yehovha. I mhamba ya ku riha. 
6 Vavanuna hinkwavo va vaprista va ta dya yona. Va ta yi dya exivandleni lexo kwetsima; i xilo lexi kwetsimaka ngopfu. 
7 Mhamba ya ku riha ya fana ni mhamba ya nandzu; yi ni nawu wun'we na yona. Xifuwo xa mhamba xi ta va xa muprista la nga tirha ntirho egandzelweni.
8 “ ‘Muprista la tlhaveke xifuwo xa gandzelo leri hisiwaka, u ta tshama ni dzovo ra xifuwo lexi a nga xi tlhava. 
9 Swilo hinkwaswo swa magandzelo leswi nga swekiwa exitikweni, hambi ku ri embiteni, hambi ku ri exirhengeleni, swi ta va swa muprista la tirhaka egandzelweni. 
10 Kambe mihlengo hinkwayo leyi nga pfuviwa hi mafurha, hambi yi ri leyi omeke, yi ta va ya vana hinkwavo va Aroni, ku nga hlawuriwi.
11 “ ‘Hi wona nawu wa gandzelo ra ku khensa leri nga ta humeseriwa Yehovha. 
12 Loko munhu a ri humesa ku kombisa ku khensa ka yena, u ta humesa swin'we ni gandzelo ra ku khensa, swinkwa leswi nga riki na comela, leswi pfuviweke hi mafurha, ni swimbhundzwana leswi nga riki na comela, leswi totiweke hi mafurha, ni swimbundzu swa mapa layo saseka lama katingiweke, lama nga pfuviwa hi mafurha. 
13 Ku ta tisiwa kambe swimbundzu swa xinkwa lexi nga ni comela, swin'we ni xifuwo xa gandzelo ra ku khensa. 
14 Va ta pambula eka nyiko yin'wana ni yin'wana, ku avanyisa loku nga ta humeseriwa Yehovha; swi ta va swa muprista la xuveke ngati ya gandzelo ra ku khensa. 
15 Loko yi ri nyama ya xifuwo xa gandzelo ra ku khensa, yi ta dyiwa siku leri va gandzelaka ha rona. Va nga siyi nchumu swi fika nimixo. 
16 Loko gandzelo ri humesiwa hi munhu la tibohaka hi ku hlambanya, kumbe loko ri endliwa hi ku rhandza ka munhu ntsena, ri ta dyiwa siku leri va gandzelaka ha rona, kambe leswi nga ta sala swi ta dyiwa siku leri tlhandlamaka. 
17 Nyama ya gandzelo leyi nga ta salela siku ra vunharhu, yi ta hisiwa. 
18 Kungakuloko va dya nyama ya gandzelo ra ku khensa hi siku ra vunharhu, la ri humeseke a nga ka a nga amukeriwi, ri nga ka ri nga hlayeriwi yena; xi ta va xilo lexi yilaka; la nga ta dya xona u ta rhwala nandzu wa yena. 
19 Nyama leyi khumbeke xilo lexi nyamisiweke, hambi xi ri xihi ni xihi, yi nga tshuki yi dyiwa; yi ta hisiwa endzilweni.“ ‘Loko yi ri nyama, mani na mani la tengeke u ta dya yona. 
20 Kambe un'wana la nga tengangiki, loko a dyile nyama ya gandzelo ra ku khensa, leri nga ra Yehovha, munhu loyi u ta susiwa eka varikwavo. 
21 Kungakuloko munhu a khumbile xilo lexi nga tengangiki, hambi xi ri xa munhu hambi xi ri xa xifuwo lexi nga tengangiki, hambi xi ri xin'wana lexi nyameke, a ya dya nyama ya gandzelo ra ku khensa leri nga ra Yehovha, munhu loyi u ta susiwa eka varikwavo.’ ”
22 Yehovha a byela Muxe, a ku: 
23 “Byela vana va Israele, u ku: ‘Mi nga tshuki mi dya mafurha ya homu hambi ma ri ya xinyimpfana, hambi ma ri ya ximbutana. 
24 Mafurha ya xifuwo lexi nga fa, hambi ya lexi nga handzuriwa, ma nga pfuna entirhweni wihi ni wihi; kambe mi nga tshuki mi dya wona. 
25 Hikuva munhu, hambi a ri mani na mani, kutakuloko a dyile mafurha ya swifuwo leswi va endlaka ha swona timhamba leti hiseriwaka Yehovha, munhu loyi u ta susiwa eka varikwavo.
26 “ ‘Mi nga tshuki mi dya ngati, hambi yi ri ya tinyanyana, hambi ya swifuwo, ematikweni hinkwawo lawa mi nga ta aka eka wona. 
27 Mani na mani la dyeke ngati, hambi yi ri yihi ni yihi, u ta susiwa eka varikwavo.’ ”
28 Yehovha a byela Muxe a ku: 
29 “Byela vana va Israele u ku eka vona: ‘La nga ta tisela Yehovha gandzelo ra ku khensa, u ta tipambulela eka rona nhlengo wa yena ku wu humesela Yehovha. 
30 U ta tisa hi mavoko ya yena lexi nga ta humeseriwa Yehovha endzilweni. A tisa mafurha ni xifuva; xona xifuva xi ta ndziwitiwa emahlweni ka Yehovha. 
31 Muprista u ta hisa mafurha ealitarini, kambe xifuva xi ta va xa Aroni ni vana va yena. 
32 Emagandzelweni ya n'wina ya ku khensa, mi ta nyika muprista nyiko leyi pamburiweke, ri nga voko ra xinene. 
33 N'wana wa Aroni la nga ta humesa ngati ni mafurha ya mhamba ya ku khensa, u ta averiwa voko ra xinene. 
34 Hikuva ndzi tekile eka magandzelo ya ku khensa leyi humesiwaka hi vana va Israele, xifuva lexi ndziwitiweke, ni voko leri pamburiweke ku swi nyika muprista Aroni ni vana va yena; i nawu lowu nga heriki, lowu vana va Israele va nga ta wu hlayisa. 
35 Hi kona ku averiwa ka Aroni ni ka vana va yena ehenhla ka timhamba leti hiseriwaka Yehovha, hikwalaho ka ku hlawuriwa ka vona entirhweni wa vuprista.’ ” 
36 Yehovha u lerisile vana va Israele leswaku wa va nyika swona ku sungula siku leri va hlawuriwaka ha rona hi ku cheriwa mafurha enhlokweni. Hi kona ku averiwa loku nga heriki erixakeni ra vona.
37 Hi wona nawu wa holokosta, ni wa gandzelo ra nhlengo, ni ra nandzu ni ra ku riha, ni ra ku veka vaprista ni ra ku khensa. 
38 Yehovha u wu lerisile Muxe entshaveni ya Sinayi, siku a leriseke vana va Israele ku humesela Yehovha mihlengo ya vona, emananga ya Sinayi.
LEVHITIKA 8
01 Yehovha a lerisa Muxe, a ku: 
2 “Teka Aroni ni vana va yena, ni tinguvu, ni mafurha yo tola, ni nkunzi ya gandzelo ra nandzu, ni makhuna mambirhi, ni xirhundzu xa swinkwa leswi nga riki na comela, 
3 kutani u vitana nhlengeletano hinkwayo enyangweni ya tabernakela ya nhlengeletano.”
4 Muxe a endla hilaha Yehovha a n'wi leriseke hakona, nhlengeletano yi hlengeletana enyangweni ya tabernakela ya nhlengeletano. 
5 Kavaloko Muxe a ku eka nhlengeletano: “Lexi Yehovha a xi leriseke ku xi endla, hi lexi.”
6 Kavaloko Muxe a tshineta Aroni ni vana va yena, a va hlantswa hi mati. 
7 Kutani a ambexa Aroni hembe, a n'wi boha hi vamba, a n'wi ambexa ni rhoko, kutani a veka efodi ehenhla ka yena, a yi tiyisa hi ngoti ya yona. 
8 A n'wi ambexa ni nguvu ya xifuva, a veka eka yona Urimi na Thumimi. 
9 A n'wi vehela xihuku enhlokweni, ni le mahlweni ka xihuku, a bohela xiphepherhele xa nsuku, wu nga musingasoro lowo kwetsima, hilaha Yehovha a leriseke Muxe hakona.
10 Kutani Muxe a teka mafurha ya ku tola, a tota Yindlu ni swilo hinkwaswo leswi nga ka yona, a swi hlawula. 
11 A xuva ha yona kantlhanu na kambirhi ealitarini, kutani a tota alitari ni swibya hinkwaswo swa yona, ni xihlambelo ni xikhato xa rona leswaku swi hlawuriwa. 
12 A chela mafurha ya ku tola enhlokweni ya Aroni ku n'wi hlawula. 
13 Kutani Muxe a vitana vana va Aroni, a va ambexa tinguvu, a va tsimba hi mavamba, a va bohelela swihuku, hilaha Yehovha a leriseke Muxe hakona.
14 A tshineta nkunzi ya gandzelo ra nandzu, Aroni ni vana va yena va tlhandleka mavoko enhlokweni ya nkunzi ya gandzelo ra nandzu. 
15 Muxe a yi tlhava, a teka ngati ya yona kuteloko a petile ritiho ra yena engatini, a tota timhondzo ta alitari hinkwako; a tengisa alitari; kutani a chela ngati ehansi ka alitari, a yi hlawula leswaku ku ta phahliwa timhamba ehenhla ka yona. 
16 Muxe a teka mafurha hinkwawo ya mpambana, ni mpambana wa xivindzi, ni tinswo timbirhi, ni mafurha ya tona, a swi hisa ealitarini. 
17 Loko yi ri nkunzi, ni dzovo ra yona, ni nyama ya yona, ni swanyi wa yona, a swi hisa ehandle ka mixaxa, hilaha Yehovha a leriseke Muxe hakona.
18 Kavaloko a tshineta khuna ra holokosta; kutani Aroni ni vana va yena va tlhandleka mavoko enhlokweni ya khuna. 
19 Va yi tlhava, kutani Muxe a chela ngati ealitarini, hi matlhelo hinkwawo. 
20 Va hahula khuna hi swirho swa rona, kutani Muxe a hisa nhloko, ni swirho, ni mafurha. 
21 Va hlantswa marhumbu ni masondzo ematini, kutani Muxe a hisa khuna hinkwaro ealitarini; a yi ri holokosta ya ku nun'hwela ku saseka; a ri ri gandzelo leri hiseriwaka Yehovha, hilaha Yehovha a leriseke Muxe ha kona.
22 A tshineta ni khuna ra vumbirhi khuna ra ku veka muprista, kutani Aroni ni vana va yena va tlhandleka mavoko enhlokweni ya khuna. 
23 Va ri tlhava, kutani Muxe a teka ngati yin'wana ya rona, a tota ha yona ripewapewani ra ndleve ya xinene ya Aroni, ni le khudzwini ra voko ra xinene ra yena, ni le khudzwini ra nenge wa xinene wa yena. 
24 A vitana vana va Aroni, kutani Muxe a tota hi ngati timpewapewani ta tindleve ta xinene ta vona, ni le tikhudzwini ta mavoko ya xinene ya vona, ni le tikhudzwini ta milenge ya xinene ya vona, kutani Muxe a xuva hi ngati matlhelo hinkwawo ya alitari. 
25 A teka mafurha ni ncila, ni mafurha hinkwawo ya mpambana, ni mpambana wa xivindzi, ni tinswo letimbirhi ni mafurha ya tona, ni voko ra xinene. 
26 A engeta a teka ni ximbundzu lexi nga riki na comela, ni ximbundzu lexi pfuviweke hi mafurha, ni xinkwa xa ximphampha exirhundzwini xa swimbundzu leswi nga emahlweni ka Yehovha; a swi veka ehenhla ka mafurha ni le henhla ka voko ra xinene; 
27 kutani a veka swilo leswi hinkwaswo eswandleni swa Aroni, ni le swandleni swa vana va yena, kutani a swi ndziwita emahlweni ka Yehovha. 
28 Kutani Muxe a swi teka emavokweni ya vona, a swi hisa ealitarini, ehenhla ka holokosta. A ri ri gandzelo ra ku veka leri nga ni risuna; a yi ri mhamba leyi hiseriwaka Yehovha. 
29 Kutani Muxe a teka xifuva xa khuna ra ku veka, a xi ndziwita kukotisa nhlengo lowu humesiweke emahlweni ka Yehovha; ku va ku averiwa ka Muxe hilaha Yehovha a leriseke Muxe hakona.
30 Kutani Muxe a teka mafurha yo tola, ni ngati leyi nga ealitarini, a xuva ha swona Aroni ni vana va yena swin'we ni tinguvu ta vona; a hlawula sweswo Aroni, ni vana va yena, ni tinguvu ta vona.
31 Muxe a byela Aroni ni vana va yena, a ku: “Swekani nyama enyangweni ya tabernakela ya nhlengeletano, mi yi dyela kona ni swinkwa leswi nga exirhundzwini xa gandzelo ra ku veka hilaha ndzi leriseke hakona, ndzi ku Aroni ni vana va yena va ta dya swona. 
32 Leswi nga ta sala swa nyama ni swa swinkwa, mi ta swi hisa endzilweni. 
33 Hi masiku ya ntlhanu na mambirhi, mi nga tshuki mi huma enyangweni ya tabernakela ya nhlengeletano, ku ko ku hela masiku ya ku vekiwa ka n'wina; hikuva ku vekiwa ka n'wina ku ta endliwa hi masiku ya ntlhanu na mambirhi. 
34 Leswi endliweke namuntlha, Yehovha u swi lerisile leswaku mi phahleriwa mhamba. 
35 Mi ta tshama masiku ya ntlhanu na mambirhi enyangweni ya tabernakela ya nhlengeletano, nhlekanhi ni vusiku, mi endla leswi Yehovha a mi leriseke swona, mi nga ti fa; hikuva ku lerisiwile sweswo.” 
36 Aroni ni vana va yena va endla sweswo hinkwaswo leswi Yehovha a swi leriseke ha Muxe.
LEVHITIKA 9
01 Siku ra ntlhanu na manharhu, Muxe a vitana Aroni ni vana va yena, ni vakulukumba va Israele, 
2 a ku eka Aroni: “Teka xinkuzana xa gandzelo ra nandzu, ni khuna ra holokosta, swi nga ri na xivati, u swi tlhavela Yehovha. 
3 Kutani u byela vana va Israele, u ku: ‘Tekani xiphongo xa gandzelo ra nandzu, ni rhole, ni xinyimpfana swa lembe rin'we, swi nga ri na xivati, swi va swa holokosta; 
4 ni nkunzi, ni khuna ra gandzelo ra ku khensa ku swi tlhavela Yehovha, ni nhlengo lowu nga pfuviwa hi mafurha; hikuva namuntlha Yehovha u ta tikombisa eka n'wina.’ ”
5 Kavaloko va tisa emahlweni ka tabernakela ya nhlengeletano leswi lerisiweke hi Muxe; kutani nhlengeletano hinkwayo yi tshinela, yi yima emahlweni ka Yehovha. 
6 Muxe a ku: “Hi xona lexi Yehovha a mi leriseke xona; xi endleni, kutani ku kwetsima ka Yehovha ku ta mi humelela.” 
7 Muxe a ku eka Aroni: “Tshinela ekusuhi ni alitari, u humesa gandzelo ra nandzu, ni holokosta, u tiphahlela mhamba ya wena ni ya tiko; u ta humesa ni nhlengo wa tiko, u va phahlela mhamba hilaha Yehovha a leriseke hakona.”
8 Aroni a tshinela ealitarini, a tlhava rhole ra gandzelo ra nandzu leri humeseriweke yena. 
9 Vana va Aroni va n'wi tisela ngati, a peta ritiho ra yena engatini a yi tota etimhondzweni ta alitari kutani a chela ngati ehansi ka alitari. 
10 A hisa mafurha ni tinswo, ni mpambana wa xivindzi, ehenhla ka alitari, swi ri swa gandzelo ra nandzu, hilaha Yehovha a leriseke Muxe hakona. 
11 Loko yi ri nyama ni dzovo, a swi hisa ehandle ka mixaxa.
12 Kutani a tlhava xifuwo xa holokosta. Vana va Aroni va n'wi tisela ngati, a yi xuva ealitarini, ematlhelweni hinkwawo. 
13 Va n'wi tisela holokosta hi swirho swa yona, ni nhloko kutani a swi hisa ealitarini. 
14 A hlantswa marhumbu ni masondzo, a swi hisa ehenhla ka holokosta, ealitarini.
15 Kavaloko a tisa nhlengo wa tiko. A teka xiphongo xa gandzelo ra nandzu lexi humeseriweke tiko a xi tlhava, a endla gandzelo ra nandzu ha xona, kukotisa mhamba yo sungula. 
16 Kutani a humesa holokosta, a yi humesa hi nawu wa yona. 
17 A humesa ni nhlengo; a nusa hi xandla xin'we, a swi hisa ealitarini ku engetela holokosta ya mixo.
18 A tlhava ni nkunzi ni khuna, swi endleriwa tiko gandzelo ra ku khensa. Vana va Aroni va n'wi tisela ngati, a xuva alitari ha yona ematlhelweni hinkwawo. 
19 Va n'wi tisela ni mafurha ya nkunzi ni ya khuna, ni ncila ni mpambana, ni tinswo, ni mpambana wa xivindzi; 
20 va veka mafurha ehenhla ka swifuva, kutani a hisa mafurha ealitarini. 
21 Loko swi ri swifuva ni voko ra xinene, Aroni a swi ndziwita emahlweni ka Yehovha yi va nyiko leyi ndziwitiweke, hilaha Muxe a leriseke hakona.
22 Kutani Aroni a tlakusa mavoko tlhelo ra tiko a ri katekisa; kuteloko a hetile gandzelo ra nandzu, ni holokosta, ni gandzelo ra ku khensa a xika ealitarini. 
23 Kutani Muxe na Aroni va nghena etabernakeleni ya nhlengeletano, kutani va huma, va katekisa tiko; ku kwetsima ka Yehovha ku vonakala eka tiko hinkwaro. 
24 Ndzilo wu huma emahlweni ka Yehovha, wu hisa holokosta, ni mafurha ealitarini; tiko hinkwaro ri wu vona, kutani va huwelela hi ku tsaka, va tiwisa ehansi hi mimombo ya vona.
LEVHITIKA 10
01 Vana va Aroni, Nadabu na Abihu, va teka un'wana ni un'wana mbita ya yena ya mirhi ya risuna, va okela ndzilo eka tona, va veka ehenhla ka wona mirhi ya risuna, kutani va humesa emahlweni ka Yehovha ndzilo wa xiri, va endla lexi va nga xi lerisiwangiki. 
2 Kutani ndzilo wu huma emahlweni ka Yehovha, wu va hisa, va fa emahlweni ka Yehovha. 
3 Muxe a ku eka Aroni: “Hi lexi Yehovha a xi leriseke, loko a ku: ‘Ndzi ta kwetsimisiwa hi lava ndzi tirhelaka, ndzi dzunisiwa emahlweni ka tiko hinkwaro.’ ” Kambe Aroni a miyela.
4 Kutani Muxe a vitana Mixaele, na Elisafani, vana va Uziele, makwa wa tata wa Aroni, a ku eka vona: “Tshinelani, mi susa vamakwenu emahlweni ka vukwetsimelo mi va yisa ehandle ka mixaxa.” 
5 Kutani va tshinela va va phutsela etingubyini ta vona va va yisa ehandle ka mixaxa, hilaha Muxe a leriseke hakona. 
6 Muxe a ku eka Aroni na Eliyazara na Itamara, vana va Aroni: “Mi nga tshuki mi funungula tinhloko ta n'wina ni ku handzula tinguvu ta n'wina, mi nga ta fa, Yehovha a nga tshuki a karihela nhlengeletano hinkwayo. Vamakwenu, va yindlu hinkwayo ya Israele hi vona lava nga ta rila hikwalaho ka ritshwa leri hisiweke i Yehovha. 
7 Mi nga tshuki mi huma enyangweni ya tabernakela ya nhlengeletano mi nga ta fa; hikuva mafurha ya ku tola ya Yehovha ma le henhla ka n'wina.” Kutani va endla hilaha Muxe a va byeleke hakona.
8 Yehovha a engeta a byela Aroni a ku: 
9 “Mi nga tshuki mi nwa vhinyo ni byalwa, hambi u ri wena, hambi va ri vana va wena, loko mi ta nghena etabernakeleni ya nhlengeletano, mi nga ta fa; i nawu lowu nga heriki etinxakeni hinkwato, 
10 leswaku mi ta tiva ku hlawula lexi kwetsimaka eka lexi nga kwetsimangiki, ni lexi nyameke eka lexi tengeke; 
11 mi ta tiva ku dyondzisa vana va Israele milawu hinkwayo leyi Yehovha a va leriseke hi nomu wa Muxe.”
12 Muxe a byela Aroni, na Eliyazara, na Itamara, vana va yena lava n'wi saleleke, a ku: “Tekani leswi seleke swa timhamba leti hiseriweke Yehovha, mi dya swona swi nga ri na comela, mi ri ekusuhi ni alitari, hikuva i xilo lexi kwetsimaka ngopfu. 
13 Mi swi dya evukwetsimelweni, hikuva i ku averiwa ka wena ni ka vana va wena swi huma etimhambeni leti hiseriwaka Yehovha, hikuva ndzi lerisiwile sweswo. 
14 Loko xi ri xifuva lexi ndziwitiweke, ni voko leri pamburiweke, u ta swi dya exivandleni lexi tengeke, wena ni vana va wena va xinuna ni va xisati, hikuva mi nyikiwile swona; i ku averiwa ka wena ni ka vana va wena, swi huma etimhambeni ta ku khensa ta vana va Israele. 
15 Va ta tisa ni mafurha lama fanelaka ku hisiwa hi ndzilo, ni voko leri pamburiweke, ni xifuva lexi ndziwitiweke va swi tlakusa emahlweni ka Yehovha kutani swi ta va swa wena ni swa vana va wena; i nawu lowu nga heriki, hilaha Yehovha a leriseke hakona.”
16 Muxe a vutisa leswi va swi endleke hi xiphongo xa gandzelo ra nandzu; kutani maswivo a xi hisiwile. Kavaloko a karihela Eliyazara na Itamara vana lava saleleke Aroni, a ku eka vona: 
17 “A mi dyanga ha yini gandzelo ra nandzu evukwetsimelweni? Hikuva i xilo lexi kwetsimaka ngopfu; mi nyikiwile xona leswaku mi rhwala nandzu wa nhlengeletano mi va phahlela mhamba emahlweni ka Yehovha.
18 “Maswivo, kuteloko ngati ya xifuwo xa gandzelo yi nga yisiwanga evukwetsimelweni, a mi fanela ku xi dya evukwetsimelweni, hilaha ndzi leriseke hakona.” 
19 Kutani Aroni a ku eka Muxe: “Waswivo, namuntlha va humesile gandzelo ra nandzu wa vona, ni holokosta ya vona emahlweni ka Yehovha; kutani leswi ndzi humeleriweke hi mhaka leyi namuntlha, ndzi nga dyisa ku yini gandzelo ra nandzu, xana yi ta va mhaka leyinene emahlweni ka Yehovha, xana?” 
20 Muxe, kuteloko a twile marito lawa, a khensa.
LEVHITIKA 11
01 Yehovha a byela Muxe na Aroni, a ku eka vona: 
2 “Byelani vana va Israele, mi ku: ‘Swifuwo leswi mi nga ta swi dya exikarhi ka swifuwo hinkwaswo leswi nga la emisaveni hi leswi: 
3 Leswi hanyaka hinkwaswo leswi nga ni swinyondzwana, ni leswi hlampfunhaka, mi ta dya swona. 
4 Kambe leswi mi nga ka mi nga swi dyi, hi leswi: leswi hlampfunhaka ntsena, ni leswi nga ni swinyondzwana ntsena, kukota kamela leyi hlampfunhaka kambe a yi na swinyondzwana; ya yila eka n'wina; 
5 ni mbila leyi hlampfunhaka, kambe yi nga ri na swinyondzwana; ya yila ka n'wina; 
6 ni mpfundla lowu hlampfunhaka, kambe a wu na swinyondzwana, wa yila eka n'wina: 
7 ni khumba, hikuva hambi ri ri ni swinyondzwana swimbirhi, a ri hlampfunhi, ra yila eka n'wina. 
8 Mi nga tshuki mi dya nyama ya swona, ni ku khumba mitsumbu ya swona; swi ta va leswi yilaka eka n'wina.
9 “ ‘Hi swona hinkwaswo leswi mi nga ta swi dya swa le matini. Mi ta dya leswi nga ni swicapila ni tihakatimba leswi nga ematini ni le lwandle, ni le milambyeni; 
10 kambe hinkwaswo leswi pfumalaka swicapila ni tihakatimba, leswi nge lwandle ni le milambyeni, exikarhi ka hinkwaswo leswi fambaka ematini, ni hinkwaswo leswi hanyaka kona, swa yila eka n'wina. 
11 Swi ta va leswi yilaka eka n'wina; mi nga tshuki mi dya tinyama ta swona, ni mitsumbu ya swona yi ta yila eka n'wina. 
12 Hinkwaswo leswi nga ematini, leswi nga riki ni swicapila ni tihakatimba swi ta yila eka n'wina.
13 “ ‘Loko ti ri tinyanyana leti yilaka, hi leti: ti nga tshuki ti dyiwa, hikuva ta yila; gama, ni hwati, ni koti, 
14 ni rhandzana, ni tinxaka hinkwato ta swimhungu, 
15 tinxaka hinkwato ta mawukuwuku; 
16 yimbhu, ni nkhuhunu, ni nánána, ni tinxaka hinkwato ta tinkamane, 
17 xikotlwane, ni n'wapekupeku, ni monyanyane; 
18 ni moswe, ni gumba, ni mavalange, 
19 ntsavila, ni tinxaka hinkwato ta nyakukolwe, ni nghondho ni mangadyana.
20 “ ‘Hinkwaswo leswi hanyaka, leswi fambaka hi mune wa tincondzo, leswi nga ni timpapa, swa yila eka n'wina. 
21 Kambe exikarhi ka leswi hahaka, leswi nga ni mune wa tincondzo, leswi mi nga ta dya hi leswi nga ni milenge ehenhla ka tincondzo ku tlula ehenhla ka misava. 
22 Exikarhi ka swona mi nga dya tinxaka hinkwato ta tinjiya, ni tinxaka hinkwato ta timhera, ni tinxaka hinkwato ta switsotso, ni tinxaka hinkwato ta marhida. 
23 Tinxaka hinkwato tin'wana ta leswi hanyaka, leswi fambaka hi mune wa tincondzo, swi ta yila eka n'wina.
24 “ ‘Na swona leswi swi ta mi nyamisa, mani na mani la khumbeke ntsumbu wa swona u ta va la nga tengangiki ku fika nimadyambu; 
25 kutani mani na mani la rhwaleke mitsumbu ya swona, u ta hlantswa tinguvu ta yena, kambe u ta va la nga tengangiki ku fika nimadyambu. 
26 Swiharhi hinkwaswo, hambi leswi nga ni swinyondzwana, hambi leswa marhuvu, leswi nga hlampfunhiki, swi ta yila eka n'wina; mani na mani la swi khumbeke, u ta va la nga tengangiki. 
27 Hinkwaswo leswi fambaka hi xirhendze, exikarhi ka swiharhi hinkwaswo swa mune wa milenge, swi ta va leswi yilaka eka n'wina; 
28 un'wana ni un'wana la khumbeke mitsumbu ya swona, u ta hlantswa tinguvu ta yena, kambe u ta va la nga tengangiki ku fika nimadyambu; swiharhi leswi swi ta va leswi yilaka eka n'wina.
29 “ ‘Exikarhi ka leswitsongo, leswi tsukatsukaka la emisaveni, leswi yilaka eka n'wina, hi leswi: tinghole, ni timbeva, ni tinxaka hinkwato ta makwahle; 
30 maduntu, ni xipyindzi, ni kolombya, ni olokompfa, ni lumpfana. 
31 Leswi swa yila eka n'wina exikarhi ka hinkwaswo leswi tsukatsukaka, un'wana ni un'wana la nga ta swi khumba loko swi file, u ta va la nga tengangiki ku fika nimadyambu. 
32 Kutakuloko swi wela eswilweni, swi ta va leswi yilaka, hambi swi ri swibya swa tindyelo, kumbe nguvu, kumbe dzovo, kumbe nkwama hambi xi ri xihi lexi va tirhaka ha xona xi ta hlantswiwa ematini, kambe xi ta va lexi yilaka ku fika nimadyambu; kavaloko xi ta va xi tengile. 
33 Kutakuloko xin'wana xa swona xi wele embiteni ya vumba, hinkwaswo swa le mbiteni, swi ta yirisiwa, mi ta faya mbita, 
34 ni swakudya hinkwaswo leswi nga ni murhu wa swona, swi ta va leswi yilaka; ni swakunwa hinkwaswo, hambi swi le xibyeni xihi ni xihi, swi ta yirisiwa. 
35 Swilo hinkwaswo, kakuloko swi weriwile hi leswi feke, swi ta va leswi yirisiwaka; hambi yi ri hondo ni xitiko, swi ta hlanhliwa; swi yirisiwile, swi ta va leswi yilaka eka n'wina. 
36 Kambe seledyane, kumbe xihlovo laha mati ma teleke kona, swi ta sala swi tengile; kambe la khumbaka miri ya swona loko swi file, u ta va la nga tengangiki. 
37 Kutakuloko ku wile nhluvi wa mitsumbu ya swona ehenhla ka mbewu leyi byariwaka, yi ta tshama yi tengile, 
38 kambe loko yi lovekiwile, kutani yi weriwa hi nhluvi wa mitsumbu ya swona, yi ta va leyi yilaka.
39 “ ‘Kungakuloko ku file xifuwo xin'wana lexi mi xi dyaka; la khumbeke ntsumbu wa xona, u ta va la nga tengangiki ku fika nimadyambu. 
40 La nga ta dya nyama ya ntsumbu wa xona, u ta hlantswa tinguvu ta yena, kambe u ta va la nga tengangiki ku fika nimadyambu; ni loyi a nga ta rhwala ntsumbu wa xona u ta va la nga tengangiki ku fika nimadyambu.
41 “ ‘Hinkwaswo leswi kokovaka la emisaveni swa yila; ku nga tshuki ku dyiwa swona. 
42 Loko swi ri swikokovi hinkwaswo swa la emisaveni, mi nga tshuki mi dya swona, hambi swi ri leswi kokovaka hi khwiri, hambi leswi fambaka hi mune wa milenge, kumbe hi milenge leyo tala. 
43 Mi nga tshuki mi tiyirisa hi swikokovi leswi hinkwaswo; mi nga tshuki mi tiyirisa hi ku swi khumba; mi ta va lava nga tengangiki. 
44 Hikuva hi mina Yehovha, Xikwembu xa n'wina; mi ta tihlawula, mi va lava hlawuriweke, hikuva ndzi hlawulekile; mi nga tshuki mi yirisa miri ya n'wina hi xin'wana xa leswi kokovaka la emisaveni. 
45 Hikuva hi mina Yehovha la mi humeseke etikweni ra Egipta leswaku ndzi va Xikwembu xa n'wina; mi ta kwetsima hikuva ndzi kwetsimile.’ ”
46 Hi wona nawu lowu vekiweke ehenhla ka leswi fambaka hi mune wa milenge, ni le henhla ka tinyanyana, ni swilo hinkwaswo leswi hanyaka ematini, ni hinkwaswo leswi kokovaka la emisaveni, 
47 leswaku mi hlawula leswi nga tengangiki eka leswi tengeke, ni xiharhi ka leswi dyiwaka eka leswi nga dyiwiki.
LEVHITIKA 12
01 Yehovha a byela Muxe, a ku: 
2 “Byela vana va Israele, u ku: ‘Kutakuloko wansati a velekile n'wana wa wanuna a ta va la nga tengangiki hi masiku ya ntlhanu na mambirhi; u ta yila kukotisa emasikwini ya tin'hweti ta yena. 
3 Siku ra ntlhanu na manharhu va ta yimbisa n'wana, 
4 kutani hi masiku ya makume manharhu, wansati u ta tshama ekaya hikwalaho ka ngati ya yena, a ri karhi a hlamba; a nga tshuki a khumba xilo lexi kwetsimeke, a nga ka a nga yi evukwetsimelweni ku ko ku hela masiku ya ku tibasisa ka yena. 
5 Loko a velekile wanhwanyana u ta va la nga tengangiki hi mavhiki mambirhi, kukotisa emasikwini ya tin'hweti ta yena, kutani u ta tshama ekaya hi masiku ya 66, hikwalaho ka ngati ya yena, a ri karhi a hlamba.
6 “ ‘Kutakuloko masiku ya ku hlamba ka yena ma herile, hambi ma ri ya n'wana wa wanuna, kumbe ya wanhwanyana, u ta tisa eka muprista, enyangweni ya tabernakela ya nhlengeletano, xinyimpfana xa lembe rin'we, xi ri xa gandzelo leri hisiwaka, ni vondlo, kumbe tuva, ku endla gandzelo ra nandzu ha swona. 
7 Muprista u ta swi humesa emahlweni ka Yehovha, a n'wi phahlela mhamba, kutani u ta basisiwa hikwalaho ka ngati ya yena. Hi wona nawu wa lava velekeke, hambi n'wana wa wanuna, hambi wanhwanyana. 
8 Kambe kutakuloko a nga swi koti ku humesa xinyimpfana, u ta teka matuva mambirhi, kumbe mavondlo mambirhi ya swigugurwana, yin'wana ya gandzelo leri hisiwaka, yin'wana ya gandzelo ra nandzu. Muprista u ta n'wi phahlela mhamba, kutani u ta va a basile.’ ”
LEVHITIKA 13
01 Yehovha a byela Muxe na Aroni, a ku: 
2 “Kutakuloko munhu a vona enhlongeni ya miri wa yena tshumba, kumbe xilondza, kumbe xivati lexi lavaka ku hundzuka vuvabyi bya nhlokonho enhlongeni ya miri wa yena, va ta n'wi tisa eka Aroni, muprista, kumbe eka un'wana wa vana va yena va vaprista. 
3 Kuteloko muprista u vonile vuvabyi lebyi nge enhlongeni ya nyama ya yena, ni loko voya bya xirho lexi vabyaka byi hundzuke lebyo basa, kutani xilondza xi lava ku nghena enhlongeni, i nhlokonho, muprista kuteloko a swi vonile, u ta n'wi vula la nga tengangiki. 
4 Kambe kungakuloko enhlongeni ya munhu ku voniwa xivati lexo basa, lexi nga laviki ku nghena enhlongeni, ni loko voya byi nga hundzukanga lebyo basa, muprista u ta pfalela la vabyaka hitlhelo hi masiku ya ntlhanu na mambirhi. 
5 Hi siku ra ntlhanu na mambirhi, muprista u ta n'wi kamba, kutani, kutakuloko a ringanisa leswaku xilondza xi yimile, xi nga anamanga enhlongeni, muprista u ta n'wi pfalela ra vumbirhi hi masiku ya ntlhanu na mambirhi. 
6 Muprista u ta n'wi kamba ra vumbirhi, hi siku ra ntlhanu na mambirhi; kutani, kutakuloko xilondza lexi xi nga ha kwetsimi, xi nga anamanga enhlongeni, muprista u ta vula munhu loyi la tengeke; i ntshansi. U ta hlantswa tinguvu ta yena, kutani a ta va la tengeke. 
7 Kambe kutakuloko a tikombisile eka muprista leswaku a n'wi vula la baseke, kutani xilondza loko xi anamile enhlongeni, a ta tikombisa ra vumbirhi eka muprista. 
8 Kutani muprista loko a vona leswaku xilondza lexi xi anamile enhlongeni, muprista u ta n'wi vula la nga tengangiki; i nhlokonho.
9 “Kungakuloko munhu a ri ni nhlokonho, va ta n'wi tisa eka muprista. 
10 Kutani muprista loko a vona xilondza xo basa enhlongeni, ni loko xi basisile voya, kutani ku va ni nyama leyo tshwuka exilondzeni, 
11 i nhlokonho leyi ngheneke enyameni ya yena; muprista u ta n'wi vula la nga tengangiki; a nga ka a nga n'wi pfaleri, hikuva wa yila. 
12 Kambe kungakuloko nhlokonho yi humele hinkwako enhlongeni, kutani yi funengeta nhlonge hinkwayo ya muvabyi, ku suka enhlokweni, ku fika emilengeni, hilaha muprista a swi voneke hakona, 
13 kutakuloko muprista a vona leswaku nhlokonho yi enetile nyama hinkwayo ya muvabyi, a ta n'wi vula la tengeke; u basile hinkwako, u tengile. 
14 Kambe siku leri ku nga ta humelela nyama leyo tshwuka, a ta va la nga tengangiki. 
15 Muprista, kuteloko a vonile nyama leyo tshwuka, u ta n'wi vula la nga tengangiki, nyama leyo tshwuka yi yirile; i nhlokonho. 
16 Kungakuloko nyama leyo tshwuka yi hundzuka, yi basa, u ta ya eka muprista. 
17 Kuteloko muprista a swi vonisisile leswaku laha ku vavaka ku basile, u ta vula muvabyi la tengeke; u tengile.
18 “Kungakuloko munhu a ri ni tshumba leri holeke enhlongeni ya yena; 
19 kutani ku humelela kona xilondza lexo basa, kumbe xivati lexi baseke, xi tshwukilenyana, munhu loyi u ta tikombisa eka muprista. 
20 Kutakuloko muprista a vona leswaku xivati xi lava ku nghena enyameni, ni leswaku voya byi basile, u ta n'wi vula la nga tengangiki, i nhlokonho; yi humelele etshumbeni. 
21 Kambe, loko muprista a nga voni voya byo basa exivatini, ni loko xi nga nghenanga enyameni, kambe xi basilenyana, muprista u ta pfalela munhu loyi hi masiku ya ntlhanu na mambirhi. 
22 Kutakuloko xi anama enhlongeni, muprista u ta n'wi vula la nga tengangiki, u ni nhlokonho. 
23 Kungakuloko xivati xi tshamile, swi nga anamanga, i tshumba leri swonyeke; muprista u ta n'wi vula la tengeke.
24 “Kungakuloko munhu a tshwile hi ndzilo, kutani laha ku tshweke ku humelele xivati xo basa ni lexo tshwukanyana, kumbe lexo basa ntsena, 
25 loko muprista a swi kambile, kutani a vona leswaku voya byi hundzuke lebyo basa exivatini, ni loko swi nghene enyameni; nhlokonho, yi humelele laha ku tshweke. Muprista u ta vula munhu loyi, la nga tengangiki; u ni nhlokonho. 
26 Kambe muprista, loko a nga vonangi mavoya layo basa exivatini, ni loko xi nga nghenanga enyameni, kambe xi basilenyana, muprista u ta pfalela munhu loyi hi masiku ya ntlhanu na mambirhi. 
27 Kutakuloko muprista a n'wi kambile hi siku ra ntlhanu na mambirhi, loko xivati xi anamile enhlongeni, muprista a ta n'wi vula la nga tengangiki; u ni nhlokonho. 
28 Kambe loko xivati xi tshamile, swi nga anamanga enhlongeni, ni loko xi hundzuke lexo basanyana, i ndzosi wa ku tshwa. Muprista u ta n'wi vula la tengeke, hikuva i mbanga leyi swonyeke ya ku tshwa.
29 “Kutakuloko munhu, hambi wanuna, hambi wansati, u ni xivavi enhlokweni hambi ku ri exilepfini, 
30 muprista u ta langutisisa xivavi lexi. Loko xi lava ku nghena enhlongeni, kutani ku voniwa kona mavoya lama rhombeke, lamatsongo; muprista u ta n'wi vula la nga tengangiki; i ntshansi rin'wana, i nhlokonho ya nhloko kumbe ya malebvu. 
31 Kambe, kuteloko muprista a langutisile xivavi, kutani a vona leswaku xivati xa mbanga a xi nghenangi enhlongeni, hambiloko mavoya ya ntima ma nga ri kona, u ta pfalela la nga ni ntshansi hi masiku ya ntlhanu na mambirhi. 
32 Kutani hi siku ra ntlhanu na mambirhi, kuteloko muprista a vona leswaku ntshansi a ri yangi emahlweni, ni leswaku a ku na mavoya ya ribungwanyana, ni leswaku mbanga a yi lavi ku nghena enhlongeni, 
33 munhu loyi u ta byewula misisi, kambe a nga byewuli laha ku nga ni ntshansi; kutani muprista u ta pfalela ra vumbirhi, la nga ni ntshansi masiku ya ntlhanu na mambirhi. 
34 Kutani, hi siku ra ntlhanu na mambirhi, muprista u ta langutisa ntshansi; kutakuloko ri nga yangi emahlweni, ni loko ti nga lavanga ku nghena enhlongeni, muprista u ta n'wi vula la tengeke: u ta hlantswa tinguvu ta yena, kutani u ta tenga.
35 “Kambe loko ntshansi ri anamile enhlongeni, hambi a vuriwile la tengeke, 
36 muprista u ta n'wi kamba, kutani loko ntshansi ri anamile enhlongeni, muprista a nga na ku langutisa xana mavoya ma ri ya ribungu; u yirisiwile. 
37 Kambe loko ntshansi ra ha ri rona ra khale, kutani ku mirile mavoya ya ntima; ntshansi ri horile; u horile; muprista u ta n'wi vula la tengeke.
38 “Kungakuloko wanuna, kumbe wansati, a ni swivati enhlongeni ya yena, xi ri xivati lexo basa, 
39 muprista u ta n'wi kamba, kutakuloko swivati swa nhlonge ya miri wa yena swi basilenyana, i xilondza ntsena lexi humeke enhlongeni; u tengile.
40 “Kungakuloko misisi ya munhu yi kundzumukile enhlokweni, i rihandla, u tengile. 
41 Loko nhloko yi hava misisi tlhelo ra mombo, i tinhlohla, u tengile. 
42 Kambe loko rihandleni, kumbe etinhlohleni, ku rhombilenyana, i nhlokonho leyi humeke. 
43 Kutakuloko muprista a n'wi kambile, kutani a vona leswaku xivati xi basile, swi ri ni ribungwanyana erihandleni kumbe etinhlohleni, kutani xi fana ni nhlokonho enhlongeni ya munhu, 
44 i wa nhlokonho, a nga tenganga; muprista u ta n'wi vula la nga tengangiki; vuvabyi byi sungurile enhlokweni.
45 “Wa nhlokonho la nga ni vuvabyi lebyi, u ta ambala tinguvu leti handzuriweke, a nga funengeti nhloko; a tisirhelela malebvu, kutani u ta tshama a huwelela: ‘La yilaka, la yilaka!’ 
46 Hi masiku hinkwawo ya vuvabyi bya yena, u ta va la nga tengangiki. Wa yila; u ta tshama a ri swakwe; ntsonga wa yena wu ta va ehandle ka mixaxa.
47 “Loko ti ri tinguvu, kutakuloko ku humelele nhlokonho eka tona hambi yi ri nguvu ya voya bya tinyimpfu, hambi yi ri ya ntsembyana lowu nga lukiwa, kumbe leyi nga swuriwa, 
48 kumbe ya mavoya, hambi ku ri edzobyeni, kumbe entirhweni wihi ni wihi wa dzovo, 
49 loko xivati xi ri xa nkuxe, kumbe xa ribungwanyana engubyeni, kumbe edzobyeni, hambi eka lexi nga lukiwa, hambi eka lexi nga swuriwa, hambi ku ri entirhweni wa dzovo; i nhlokonho, va ta xi kombisa muprista. 
50 Muprista u ta kamba xivati, kutani u ta pfalela xilo lexi yileke hi masiku ya ntlhanu na mambirhi. 
51 Siku ra ntlhanu na mambirhi, u ta langutisa xivati. Kutakuloko xivati xi anamile engubyini, hambi eka lexi swuriweke, hambi eka lexi lukiweke, hambi xi le edzobyeni, hambi entirhweni wihi ni wihi wa dzovo, i xivati xa nhlokonho lowo leva; xilo lexi xi yirile. 
52 U ta hisa nguvu, hambi yi ri nguvu leyi swuriweke hi mavoya, kumbe leyi lukiweke, hambi wu ri ntirho wihi ni wihi wa dzovo, laha ku nga ni xivati kona, hikuva i nhlokonho lowo leva; yi fanele ku hisiwa endzilweni.
53 “Kambe loko muprista a vona leswaku xivati a xi nga anamanga engubyeni, hambi ku ri eka lexi swuriweke hambi eka lexi lukiweke hambi entirhweni wihi ni wihi wa dzovo, 
54 muprista u ta va hlantswisa xilo lexi yileke, kutani a xi pfalela ra vumbirhi hi masiku ya ntlhanu na mambirhi. 
55 Kutani muprista a langutisa xivati loko xi hlantswiwile; kakuloko xivati xi nga hundzukanga, ni loko xi nga anamanga, xilo lexi xi yirile; u ta xi hisa endzilweni; xi dyiwile ehandle kumbe endzeni ka xona.
56 “Kambe kungakuloko muprista a vonisisa leswaku xivati xi basilenyana hi ku hlantswiwa, u ta xi handzula engubyeni hambi edzobyeni, hambi eka lexi swuriweke, hambi eka lexi lukiweke. 
57 Kutakuloko xi vonaka kambe engubyini, hambi eka lexi swuriweke, kumbe eka lexi lukiweke, hambi eka xilo xihi ni xihi xa dzovo, i nhlokonho lowu humeke; u ta hisa xilo lexi nga ni xivati. 
58 Loko yi ri nguvu, hambi lexi swuriweke, hambi lexi lukiweke, hambi xilo lexi endliweke hi dzovo, kuteloko u xi hlantswile, ni loko xivati xi sukile eka xona, swi ta hlantswiwa ra vumbirhi, xi ta va lexi tengeke kutani.
59 “Hi wona nawu lowu vekeriweke xivati xa nhlokonho lexi nga engubyini ya mavoya, hambi ya ntsembyana, kumbe eka lexi swuriweke, kumbe eka lexi lukiweke, hambi eka xilo xihi ni xihi lexi endliweke hi dzovo, leswaku xi vuriwa lexi tengeke kumbe lexi nga tengangiki.”
LEVHITIKA 14
01 Yehovha a byela Muxe, a ku: 
2 “Hi wona nawu wa loyi a nga ni nhlokonho wa siku ra ku basisiwa ka yena.
3 “Va ta n'wi tisa eka muprista, muprista u ta huma emixaxeni, a ta vonisisa leswaku wa nhlokonho a horile nhlokonhweni ya yena, 
4 kutani muprista u ta va lerisa ku tisela la fanelaka ku basisiwa, tinyanyana timbirhi leti hanyaka, leti tengeke, ni murhi wa kedari, ni karmesi, ni hisopa. 
5 Muprista u ta va lerisa leswaku yin'wana ya tinyanyana yi tlhaveriwa embiteni ya vumba leyi cheriweke mati layo tenga. 
6 Kutani u ta teka nyanyana leyi hanyaka, ni murhi wa kedari, ni karmesi, ni hisopa, a swi peta swin'we ni nyanyana leyi hanyaka engatini ya nyanyana leyi tlhaveriweke ehenhla ka mati layo tenga. 
7 Kutani u ta xuva ha yona kantlhanu ni kambirhi ehenhla ka loyi a faneleke ku basisiwa nhlokonho, u ta n'wi vula la tengeke, kutani a tshika nyanyana leyi hanyaka yi hahela emananga. 
8 La tibasisaka u ta hlantswa tinguvu ta yena, a byewula mavoya hinkwawo a va a hlamba, kutani u ta tenga, endzhaku ka swona, u ta nghena emixaxeni, kambe u ta tshama ehandle ka ntsonga wa yena hi masiku ya ntlhanu na mambirhi. 
9 Hi siku ra ntlhanu na mambirhi, u ta byewula mavoya ya yena hinkwawo, misisi, ni malebvu, ni tinxiyi; a byewula mavoya hinkwawo, a hlantswa tinguvu ta yena, a engeta a hlamba ematini, kutani u ta tenga.
10 “Hi siku ra ntlhanu na manharhu, u ta teka swinyimpfana swimbirhi leswi nga riki na xivati, ni nyimpfu ya lembe rin'we leyi nga riki na xivati, ni ku avanyisa ka vukhume loku hlayiwaka kanharhu ka   ya mapa layo saseka, lama pfuviweke hi mafurha, wu va nhlengo, ni   yin'we ya mafurha. 
11 Muprista la basisaka, u ta yisa munhu la tibasisaka swin'we ni swilo leswi emahlweni ka Yehovha, enyangweni ya tabernakela ya nhlengeletano. 
12 Kutani muprista u ta teka xin'wana xa swinyimpfana, a xi humesa ku phahla mhamba ya ku riha ni   ya mafurha; a swi ndziwita yi va nyiko leyi ndziwitiweke emahlweni ka Yehovha. 
13 Kutani u ta tlhava xinyimpfana exivandleni lexi va tlhavaka eka xona mhamba ya nandzu ni holokosta, exivandleni lexi hlawuriweke hikuva mhamba ya ku riha yi ri ya muprista kukotisa mhamba ya nandzu; i xilo lexi hlawuriweke ngopfu. 
14 Muprista u ta teka ngati ya mhamba ya ku riha, a yi tota endleveni ya xinene ya la tibasisaka, ni le khudzwini ra voko ra xinene, ni le khudzwini ra nenge wa xinene wa yena. 
15 Kavaloko muprista u ta teka  ya mafurha a yi chela exandleni xa yena xa ximatsi. 
16 Kutani muprista u ta peta ritiho ra yena ra voko ra xinene emafurheni lama nga exandleni xa yena xa ximatsi, a xuva hi ritiho leri nga ni mafurha kantlhanu ni kambirhi, emahlweni ka Yehovha. 
17 Loko ma ri mafurha lama seleke exandleni xa yena muprista u ta ma tota endleveni ya xinene ya la tibasisaka ni le khudzwini ra voko ra xinene, ni le khudzwini ra nenge wa xinene wa yena, ehenhla ka ngati ya mhamba ya ku riha. 
18 Mafurha lama nga ta sala exandleni xa yena u ta ma tota enhlokweni ya la tibasisaka kutani muprista u ta n'wi phahlela mhamba emahlweni ka Yehovha. 
19 Kutani muprista u ta humesa gandzelo ra xidyoho, a phahlela loyi a tibasiselaka thyaka ra yena mhamba kutani u ta tlhava holokosta. 
20 Muprista u ta humesa holokosta ni nyiko ealitarini, kutani u ta phahlela munhu loyi mhamba, hi kona a nga ta tenga.
21 “Kungakuloko xi ri xisiwana, ni loko swa yena swi nga ringani, u ta teka xinyimpfana xin'we lexi nga ta humesiwa ku endla gandzelo ra nandzu, yi va nyiko leyi ndziwitiwaka ku n'wi phahlela mhamba; u ta teka ni ku pambula ka vukhume bya   ya mapa layo saseka, lama pfuviweke hi mafurha yi va nyiko, a teka ni  ya mafurha, 
22 ni matuva mambirhi, kumbe mavondlo mambirhi ya matuva, hilaha a swi kotaka; rin'wana yi va mhamba ya xidyoho, rin'wana ri endla holokosta. 
23 U ta swi tisa eka muprista hi siku ra ntlhanu na manharhu, enyangweni ya tabernakela ya nhlengeletano emahlweni ka Yehovha, swi ta va swa ku tibasisa ka yena. 
24 Muprista u ta teka xinyimpfana xa gandzelo ra nandzu ni  ya mafurha, kutani u ta swi ndziwita, yi va nyiko leyi ndziwitiweke emahlweni ka Yehovha. 
25 Kutani u ta tlhava xinyimpfana xa nandzu, muprista u ta teka ngati ya mhamba ya nandzu, a yi tota endleveni ya xinene ya la tibasisaka ni le khudzwini ra voko ra xinene, ni le khudzwini ra nenge wa xinene wa yena. 
26 Muprista u ta tichela mafurha exandleni xa yena xa voko ra ximatsi, 
27 kutani u ta xuva kantlhanu ni kambirhi emahlweni ka Yehovha hi mafurha lama nga exandleni xa ximatsi xa yena, a xi endla hi ritiho ra voko ra yena ra xinene. 
28 Kutani muprista u ta tota hi mafurha lama nga exandleni xa yena, ndleve ya xinene ya la tibasisaka, ni le khudzwini ra voko ra yena ra xinene, ni le khudzwini ra nenge wa yena wa xinene, laha a nga tota ngati ya mhamba ya ku riha kona. 
29 Mafurha lama nga ta sala exandleni xa muprista, u ta ya tota enhlokweni ya la tibasisaka ku n'wi phahlela mhamba emahlweni ka Yehovha. 
30 Kutani u ta humesa tuva rin'wana, hambi vondlo hilaha a swi kumeke hakona. 
31 Loko ti ri tinyanyana leti a ti kumeke, u ta humesa yin'wana ya gandzelo ra xidyoho, yin'wana ya holokosta swin'we ni nyiko; hi mukhuva wulowo, muprista u ta phahlela la tibasisaka mhamba emahlweni ya Yehovha. 
32 Hi wona nawu wa ku tibasisa ka wa nhlokonho loko rifuwo ra yena ri nga ringani.”
33 Yehovha a engeta a byela Muxe na Aroni, a ku: 
34 “Kutakuloko mi nghenile etikweni ra Kanana leri ndzi mi nyikaka rona, loko ndzi nga ba hi nhlokonho yin'wana yindlu ya tiko leri nga ta va ra n'wina, 
35 n'wini wa yindlu u ta ya tivisa muprista, a ku: ‘Ndzi vonile lexi fanaka ni xivati xa nhlokonho endlwini ya mina.’ 
36 Kutani muprista u ta va byela ku humesa swa le ndlwini a nga si nghena ku ya vona xivati, leswaku hinkwaswo swa le ndlwini swi nga yirisiwi, kutani u ta nghena ku kamba yindlu. 
37 U ta langutisa xivati, loko xivati lexi nga ekhumbini ra yindlu, xi ni swivatinyana swa rihlaza, hambi swa ribungwanyana leswi celekeke ekhumbini; 
38 muprista u ta huma endlwini, a yima enyangweni ya yindlu, kutani a pfala yindlu hi masiku ya ntlhanu na mambirhi. 
39 Muprista u ta engeta a ya kona hi siku ra ntlhanu na mambirhi, kutakuloko a vona xivati xi anamile ekhumbini ra yindlu, 
40 muprista u ta va byela ku susa maribye lama nga ni xivati, va ma cukumeta ehandle ka muti, exivandleni lexi nga tengangiki. 
41 Loko yi ri yindlu, va ta yi khwaya hinkwako endzeni, va halata ntshuri lowu khwayiweke ehandle ka muti, exivandleni lexi nga tengangiki. 
42 Va ta lava maribye man'wana, va ma veka ematshan'weni ya layo sungula; va teka ni ndzhope wun'wana ku phama yindlu.
43 “Kambe loko xivati xi engeta xi humelela endlwini, maribye ma susiwile, ni loko va khwayile yindlu, va engete va yi phama, 
44 muprista u ta ya kona, kutakuloko a vonisisile leswaku xivati xi anamile endlwini, i nhlokonho leyo leva leyi nga endlwini, yindlu yi yirisiwile. 
45 Va ta hlanhla yindlu, kutani maribye, ni mapulangi, ni mabuwu, ni misava hinkwayo ya yindlu, hinkwaswo leswi swi ta yisiwa ehandle ka muti, exivandleni lexi nga tengangiki. 
46 Hi masiku hinkwawo lawa yindlu yi pfariweke ha wona, la ngheneke eka yona, u ta va la yilaka ku fika nimadyambu. 
47 La etleleke eka yona u ta hlantswa tinguvu ta yena, ni la dyeleke eka yona u ta hlantswa tinguvu ta yena.
48 “Kuteloko yindlu yi phamiwile, ni loko muprista u vonile leswaku xivati a xi anamanga endlwini, u ta yi vula yindlu leyi baseke, hikuva swo biha swi herile. 
49 Ku basisa yindlu, u ta teka swinyanyana swimbirhi, ni murhi wa kedari, ni karmesi, ni hisopa; 
50 kutani u ta tlhava yin'wana ya tinyanyana embiteni ya vumba leyi nga ni mati yo tenga. 
51 U ta teka murhi wa kedari, ni karmesi, ni hisopa, ni nyanyana leyi hanyaka, a swi peta engatini ya nyanyana leyi tlhaviweke, ni le matini yo tenga, kutani a xuva yindlu ha yona kantlhanu ni kambirhi. 
52 U ta basisa yindlu hi ngati ya nyanyana, ni mati yo basa, ni nyanyana leyi hanyaka, ni murhi wa kedari, ni hisopa, ni karmesi. 
53 Kutani u ta tshika nyanyana leyi hanyaka, yi hahela ehandle ka muti, emananga, u ta phahlela yindlu mhamba, kutani yi ta va leyi tengeke.”
54 Hi wona nawu lowu vekeriweke swivavi hinkwaswo swa nhlokonho, ni swa matshansi,
55 ni nhlokonho ya tinguvu, ni ya tindlu,
56 ni matshumba, ni swilondza, ni swivati, 
57 leswaku ku ta kombisiwa loko xilo xi nga tenganga, ni loko xi tengile. Hi wona nawu hikwalaho ka nhlokonho.
LEVHITIKA 15
01 Yehovha a byela Muxe na Aroni, a ku: 
2 “Byelani vana va Israele, mi ku eka vona: ‘Wanuna un'wana ni un'wana la nga ni ndzundzwana, u yirile ha wona. 
3 Hi wona nawu lowu vekeriweke lava nga ni ndzundzwana; loko wu hume emirini wa vona, ni loko wu sivekile va yirile. 
4 Swilawu hinkwaswo leswi loyi a nga ni ndzundzwana a etleleke eka swona, swi yirile, ni swilo hinkwaswo leswi a tshamiseke eka swona, swi yirile. 
5 La khumbeke xilawu xa yena, u ta hlantswa tinguvu ta yena a hlamba ematini, kambe u ta va la yilaka ku fika nimadyambu. 
6 La tshamisaka ehenhla ka nchumu lowu munhu, a nga ni ndzundzwana a tshamiseke eka wona, u ta hlantswa tinguvu ta yena, a hlamba ematini kambe u ta va la yilaka ku fika nimadyambu. 
7 La khumbeke miri wa muvabyi loyi, u ta hlantswa tinguvu ta yena a hlamba ematini kambe u ta va la yilaka ku fika nimadyambu. 
8 Kutakuloko muvabyi loyi a tshwutela marhi ehenhla ka loyi a tengeke, munhu loyi u ta hlantswa tinguvu ta yena, a hlamba ematini kambe u ta va la yilaka ku fika nimadyambu. 
9 Xihlalu xin'wana ni xin'wana lexi khandziyiweke hi munhu la nga ni ndzundzwana, xi ta va lexi yilaka. 
10 Mani na mani la khumbeke xilo xihi ni xihi lexi ngi xi ri ehansi ka yena, u ta va la yilaka ku fika nimadyambu kutani mani na mani la rhwaleke xona u ta hlantswa tinguvu ta yena, a hlamba ematini, kambe u ta va la yilaka ku fika nimadyambu. 
11 La khumbiweke hi muvabyi loyi, kambe a nga hlambanga, u ta hlantswa tinguvu ta yena, a hlamba ematini, kambe u ta va la yilaka ku fika nimadyambu. 
12 Loko yi ri mbita ya vumba leyi khumbiweke hi la nga ni ndzundzwana, yi ta fayiwa, loko wu ri ndyelo yi ta hlantswiwa ematini.
13 “ ‘Kutakuloko a horile, u ta hlaya masiku ya ntlhanu na mambirhi ya ku tibasisa; kutani u ta hlantswa tinguvu, a hlamba ematini lama kulukaka, kutani u ta va la tengeke. 
14 Hi siku ra ntlhanu na manharhu u ta tilavela matuva mambirhi, kumbe mavondlo mambirhi ya matuva, a ya tikombisa emahlweni ka Yehovha enyangweni ya tabernakela ya nhlengeletano, a ya nyika muprista. 
15 Muprista u ta ma humesa, rin'wana ri va gandzelo ra xidyoho, rin'wana yi va holokosta; kutani muprista u ta n'wi phahlela mhamba emahlweni ka Yehovha hikwalaho ka ndzundzwana wa yena.
16 “ ‘Kungakuloko eka wanuna ku hume mbewu ya ku veleka, u ta hlamba miri hinkwawo ematini, kambe u ta va la yilaka ku fika nimadyambu. 
17 Tinguvu hinkwato ni madzovo hinkwawo leswi nga nyamisiwa, swi ta hlantswiwa ematini kambe swi ta va leswi yilaka ku fika nimadyambu. 
18 Loko a ri nsati la etleleke ni nuna loyi, u ta yila na yena, un'wana ni un'wana u ta hlamba ematini, kambe va ta va lava yilaka ku fika nimadyambu.
19 “ ‘Kungakuloko wansati un'wana a ri ni tin'hweti ta yena, hileswaku ngati yi huma eka yena, u ta tshama eku nyameni ka yena hi masiku ya ntlhanu na mambirhi; un'wana ni un'wana la nga ta n'wi khumba, u ta va la yilaka ku fika nimadyambu. 
20 Xilawu xin'wana ni xin'wana lexi a etleleke eka xona loko a ri ethyakeni ra yena, xi ta va lexi yilaka, ni swilo hinkwaswo leswi a tshamiseke eka swona, swi ta va leswi yilaka. 
21 Mani na mani la khumbaka xilawu xa yena, u ta hlantswa tinguvu ta yena a hlamba ematini, kambe u ta va la yilaka ku fika nimadyambu. 
22 Un'wana ni un'wana la khumbaka nchumu wihi ni wihi lowo a tshamiseke eka wona, u ta hlantswa tinguvu ta yena, a hlamba ematini, kambe u ta va la yilaka ku fika nimadyambu. 
23 Kungakuloko xivati xi ri kona exilawini, kumbe exitshan'weni laha a tshameke kona, kutani loku munhu a swi khumbile, u ta va la yilaka ku fika ri madyambu. 
24 Kungakuloko wanuna a etlele na yena, ni loko masangu ya yena ma n'wi namarhela u ta va la yilaka hi masiku ya ntlhanu na mambirhi, kutani swilawu hinkwaswo leswi a etleleke eka swona, swi ta va leswi yilaka.
25 “ ‘Kungakuloko wansati a ri ni xitlhandla, loko ku nga ri hi nkarhi wa tin'hweti ta yena, kumbe loko masangu ya yena ma tlurisa nkarhi wa ku teka ka yena, u ta va la yilaka hi nkarhi hinkwawo wa xitlhandla xa yena, kukotisa enkarhini wa ku teka ka yena. 
26 Swilawu hinkwaswo leswi a etleleke ka swona enkarhini wa xitlhandla xa yena, swi ta yirisiwa kukota swilawu swa ku teka ka yena; kutani switshamo hinkwaswo leswi a tshamiseke eka swona swi ta va leswi yilaka kukotisa enkarhini wa ku teka ka yena. 
27 Mani na mani la khumbaka swona u ta va la yilaka; u ta hlantswa tinguvu ta yena, a hlamba ematini kambe u ta va la yilaka ku fika nimadyambu. 
28 Kuteloko xitlhandla xa yena xi khawukile, u ta hlaya masiku ya ntlhanu na mambirhi, kutani u ta va a tengile. 
29 Hi siku ra ntlhanu na manharhu, u ta teka matuva mambirhi, kumbe mavondlo mambirhi ya magugurhwana, a ma tisa eka muprista enyangweni ya tabernakela ya nhlengeletano. 
30 Muprista u ta humesa rin'wana ri va gandzelo ra xidyoho, rin'wana ri va holokosta: kutani muprista u ta phahla mhamba emahlweni ka Yehovha hikwalaho ka xitlhandla lexi n'wi yiriseke.
31 “ ‘Mi ta susa sweswo ku yila ka vana va Israele va nga tshuki va fa hikwalaho ka thyaka ra vona, loko va nyamisa yindlu ya mina leyi nga exikarhi ka vona.’ ”
32 Hi wona nawu lowu vekeriweke la nga ni xitlhandla; hambi loyi a nga ni ku teka ka yena, hambi loyi a nga ni masangu ya yena, 
33 ni munhu un'wana ni un'wana la nga ni ndzundzwana, hambi a ri wanuna, hambi a ri wansati, ni wanuna la etleleke ni wansati la yilaka.
LEVHITIKA 16
01 Yehovha a vulavula na Muxe endzhaku ka rifu ra vana vambirhi va Aroni lava feke siku va tshineleke emahlweni ka Yehovha. 
2 Yehovha a ku eka Muxe: “Byela Aroni, makwenu, a nga tshuki a nghena hi mikarhi hinkwayo evukwetsimelweni, endzeni ka nguvu ya xisirhelo emahlweni ka vukhongelelo lebyi nga earekeni, a nga ta tshuka a fa; hikuva ndzi ta tikombisa epapeni ehenhla ka vukhongelelo.
3 “Aroni u ta nghena evukwetsimelweni hi mukhuva wolowo: u ta teka nkunzi ya gandzelo ra xidyoho, ni khuna ra holokosta. 
4 U ta ambala hembe leyi hlawuriweke ya ntsembyana, a ambala ni buruku ra ntsembyana ku funengeta vuhava bya yena, a tikhama hi vamba ra ntsembyana, a tifunengeta nhloko hi xihuku xa ntsembyana. Hi tona tinguvu leti hlawulekeke; u ta rhanga a hlamba ematini, kutani u ta ti ambala. 
5 U ta nyikiwa hi nhlengeletano ya vana va Israele swiphongo swimbirhi swa gandzelo ra xidyoho, ni khuna ra holokosta. 
6 Aroni u ta humesa nkunzi ya gandzelo ra xidyoho, a tiphahlela mhamba swin'we ni yindlu ya yena. 
7 U ta teka swiphongo swimbirhi, a swi tisa emahlweni ka Yehovha, enyangweni ya tabernakela ya nhlengeletano. 
8 Kutani Aroni u ta hlahluva hi vuhlolotwana ehenhla ka swiphongo swimbirhi, vuhlolotwana byin'wana byi va bya Yehovha, byin'wana bya Azazele. 
9 Kutani Aroni u ta tshineta xiphongo lexi vuhlolotwana bya Yehovha byi xi hlawuleke, u ta endla ha xona gandzelo ra xidyoho. 
10 Xiphongo lexi vuhlolotwana bya Azazele byi xi hlawuleke, xi ta tisiwa xi ri karhi xi hanya emahlweni ka Yehovha, ku ta endla mhamba ehenhla ka xona ni ku xi tshika xi famba emananga, xi va xa Azazele.
11 “Aroni u ta tisa nkunzi ya gandzelo ra xidyoho leyi nga ya yena, a tiphahlela mhamba swin'we ni va yindlu ya yena; u ta tlhava nkunzi leyi nga ya yena ya gandzelo ra xidyoho. 
12 Kutani u ta teka nhlambeto leyi teleke hi makala lama vombeke lama humaka ealitarini, emahlweni ka Yehovha, ni swandla swimbirhi swa mapa ya mirhi ya risuna: u ta tisa swilo leswi endzeni ka nguvu ya xisirhelo, 
13 a veka mirhi ya risuna emakaleni, emahlweni ka Yehovha, kutani papa ra musi wa mirhi ri ta funengeta vukhongelelo lebyi nga ehenhla ka vumbhoni, leswaku a nga ti fa. 
14 U ta teka hi ritiho ngati ya nkunzi, a xuva ha yona ehenhla ka vukhongelelo, evuxeni kutani u ta xuva hi ngati eka ntlhanu na kambirhi hi ritiho, emahlweni ka vukhongelelo.
15 “Kutani u ta tlhava xiphongo xa gandzelo ra vudyoho, leri nga ra tiko, a va a tisa ngati ya xona endzeni ka nguvu ya xisirhelo; u ta endla hi ngati leyi kukotisa leswi a swi endleke hi ngati ya nkunzi; a xuva ha yona ehenhla ka vukhongelelo, ni le mahlweni ka byona.
16 “U ta phahlela vukwetsimelo mhamba hikwalaho ka leswi nga tengangiki swa vana va Israele, ni ka swidyoho swa vona, hambi wu ri nandzu wihi ni wihi. U ta endlela sweswo tabernakela ya nhlengeletano leyi tshamaka na vona exikarhi ka leswi nga tengangiki eka vona; 
17 ku nga ka ku nga vi na munhu etabernakeleni ya nhlengeletano siku a nghenaka ku phahla mhamba evukwetsimelweni, a ko a huma kona; u ta tiphahlela mhamba ni va yindlu ya yena, ni nhlengeletano hinkwayo ya Israele. 
18 Kutakuloko a humile, u ta ya ealitarini leyi nga emahlweni ka Yehovha, u ta phahlela alitari mhamba; u ta teka ngati ya nkunzi, ni ngati ya xiphongo, a yi tota etimkondzweni ta alitari hi matlhelo hinkwawo. 
19 Kutani u ta xuva hi ngati hi ritiho kantlhanu ni kambirhi ealitarini, a yi basisa ni ku yi kwetsimisa hikwalaho ka swidyoho swa vana va Israele.
20 “Kuteloko a hetile ku phahlela vukwetsimelo mhamba, ni tabernakela ya nhlengeletano, ni alitari, u ta tshineta xiphongo lexi hanyaka. 
21 Aroni u ta tlhandlekela mavoko ya yena enhlokweni ya xiphongo lexi hanyaka, kutani u ta vula ehenhla ka xona ku dyoha hinkwako ka vana va Israele, ni milandzu hinkwayo ya vona, hambi swi ri swidyoho swihi ni swihi a swi veka enhlokweni ya xiphongo kutani xi ta yisiwa emananga hi munhu la hlawuleriweke ntirho lowo. 
22 Xiphongo xi ta rhwala ehenhla ka xona ku dyoha hinkwako ka vona emananga; kutani munhu loyi u ta tshiketa xiphongo emananga.
23 “Aroni u ta nghena etabernakeleni ya nhlengeletano, kutani u ta hluvula tinguvu ta ntsembyana leti a ti ambaleke ku nghena evukwetsimelweni, a ti veka kona. 
24 Kutani a hlamba miri ematini, exivandleni lexo kwetsima, a engeta a ambala tinguvu ta yena; kutani u ta huma, a ya humesa holokosta ya yena ni holokosta ya tiko, a va a tiphahlela mhamba swin'we ni tiko; 
25 kutani u ta hisa mafurha ya gandzelo ra xidyoho ealitarini.
26 “Loko a ri la yiseke xiphongo xa Azazele, u ta hlantswa tinguvu ta yena, a hlamba ematini; u ta nghena emixaxeni kutani. 
27 Va ta rhwala ehandle ka mixaxa nkunzi ni xiphongo, swi ri swa gandzelo ra xidyoho, leswi ngati ya swona yi nga yisiwa evukwetsimelweni ku ta phahla mhamba; madzovo ya swona, ni tinyama, ni swanyi wa swona swi ta hisiwa endzilweni. 
28 Loyi a swi hiseke u ta hlantswa tinguvu ta yena a hlamba miri ematini, a ta tlhela a nghena emixaxeni kutani.
29 “Hi wona nawu lowu nga heriki eka n'wina; hi n'hweti ya ntlhanu na timbirhi, hi siku ra khume ra n'hweti, mi ta va ni nhlomulo etimbilwini ta n'wina, mi nga endli ntirho ni wun'we hambi a ri warikwenu, hambi a ri wa matiko la akeke exikarhi ka n'wina. 
30 Hikuva hi siku leri, mi ta phahleriwa mhamba leswaku mi basisiwa; mi ta basisiwa eka swidyoho hinkwaswo swa n'wina emahlweni ka Yehovha. 
31 Ri ta va siku ra ku wisa eka n'wina, ni ra nhlomulo etimbilwini ta n'wina; i ku lerisa loku nga heriki. 
32 Mhamba yi ta phahliwa hi muprista la hlawuriweke ematshan'weni ya tata wa yena; u ta ambala tinguvu leti hlawuriweke ta ntsembyana. 
33 U ta phahlela vukwetsimelo lebyi hlawuriweke mhamba, a phahlela ni tabernakela ya nhlengeletano ni alitari mhamba; a phahlela vaprista ni tiko hinkwaro ra nhlengeletano mhamba. 
34 Leswi swi ta va ka n'wina ku lerisa loku nga heriki, hileswaku kan'we hi lembe, vana va Israele va ta phahleriwa mhamba, leswaku va rhuliwa swidyoho hinkwaswo swa vona.” Ku endliwa hilaha Yehovha a leriseke Muxe hakona.
LEVHITIKA 17
01 Yehovha a byela Muxe, a ku: 
2 “Byela Aroni, ni vana va yena, ni vana hinkwavo va Israele, u ku eka vona: ‘Hi lexi Yehovha a ndzi leriseke xona: 
3 Munhu un'wana ni un'wana wa yindlu ya Israele, kungakuloko a tlhava homu, kumbe xinyimpfana kumbe mbuti emixaxeni, hambi ku ri ehandle ka mixaxa, 
4 kutani a nga xi tisi enyangweni ya tabernakela ya nhlengeletano, ku xi humesela Yehovha emahlweni ka vukwetsimelo bya Yehovha, u ta vekeriwa nandzu wa ngati leyi: u halatile ngati, munhu loyi u ta susiwa exikarhi ka tiko ra yena. 
5 Hi leswaku vana va Israele va tisa timhamba leti va ti tlhavaka emananga eka muprista, emahlweni ka Yehovha, enyangweni ya tabernakela ya nhlengeletano, kutani va ti humesela Yehovha, ma ri magandzelo ya ku khensa. 
6 Muprista u ta chela ngati ealitarini ya Yehovha, enyangweni ya tabernakela ya nhlengeletano, kutani u ta hisa mafurha ri va risuna eka Yehovha. 
7 Va nga ha humesi magandzelo ya vona eka swikwembu leswi va oswanaka na swona. Wu va eka vona nawu lowu nga heriki etinxakeni ta tinxaka.’
8 “U ta va byela, u ku: ‘Munhu un'wana ni un'wana wa yindlu ya Israele, hambi a ri wa valuveri lava akeke exikarhi ka vona, la humesaka holokosta, kumbe gandzelo, 
9 kutani a nga yi tisi enyangweni ya tabernakela ya nhlengeletano ku yi humesela Yehovha, munhu loyi u ta susiwa exikarhi ka varikwavo.
10 “ ‘Munhu un'wana ni un'wana wa yindlu ya Israele, hambi a ri wa valuveri lava akeke exikarhi ka vona, kungakuloko a dyile ngati, hambi yi ri yihi ni yihi, ndzi ta n'wi languta hi vukari, ndzi va ndzi n'wi susa etikweni ra yena, 
11 hikuva moya wa nyama wu le ngatini. Ndzi mi nyikile yona ealitarini ku phahlela mimoya ya n'wina mhamba; hikuva hi yona ngati leyi phahlelaka moya mhamba. 
12 Hikwalaho ndzi byerile vana va Israele, ndzi ku: “Ku nga tshuki ku va ni munhu la dyaka ngati, na yena muluveri la tshamaka exikarhi ka n'wina, a nga tshuki a dya ngati.” 
13 Munhu un'wana ni un'wana wa vana va Israele, hambi wa valuveri lava tshamaka exikarhi ka vona, kungakuloko a khomile xiharhi eku hloteni hambi yi ri nyanyana leyi dyiwaka, u ta halata ngati ya yona, a yi seletela hi misava; 
14 hikuva moya wa nyama yin'wana ni yin'wana wu le ngatini ya yona. Hikwalaho ndzi byeleke vana va Israele, ndzi ku: “Mi nga tshuki mi dya ngati ya nyama, hambi yi ri yihi ni yihi, hikuva moya wa nyama yin'wana ni yin'wana, i ngati ya yona; mani na mani la dyaka yona u ta susiwa.”
15 “ ‘Munhu un'wana ni un'wana la velekiweke etikweni, hambi a ri wa matiko, la dyeke xiharhi lexi feke kumbe leswi handzuriweke, u ta hlantswa tinguvu ta yena, a hlamba ematini; u ta va la yilaka ku fika nimadyambu, kutani u ta tenga. 
16 Kungakuloko a nga hlantswi tinguvu ta yena, a nga hlambi miri, u ta rhwala nandzu wa yena.’ ”
LEVHITIKA 18
01 Yehovha a byela Muxe, a ku: 
2 “Byela vana va Israele, u ku eka vona: ‘Hi mina Yehovha, Xikwembu xa n'wina. 
3 Mi nga tshuki mi endla leswi va swi endlaka etikweni ra Egipta, laha ingi mi akile kona; mi nga tshuki mi endla leswi va swi endlaka etikweni ra Kanana laha ndzi mi yisaka kona; mi nga tshuki mi landza mikhuva ya vona. 
4 Mi ta yingisa ku lerisa ka mina, mi landza milawu ya mina, mi famba ha yona. Hi mina Yehovha, Xikwembu xa n'wina. 
5 Mi ta yingisa milawu ya mina ni ku lerisa ka mina, munhu la swi endlaka u ta hanya ha swona; hi mina Yehovha.
6 “ ‘Ku nga tshuki ku va ni wanuna la tshinelelaka xaka ra yena, leyi nga nyama ya yena, ku funungula vuhava bya yena: hi mina Yehovha.
7 “ ‘U nga tshuki u funungula vuhava bya tata wa wena, ni vuhava bya mana wa wena; i mana wa wena, u nga fununguli vuhava bya yena.
8 “ ‘U nga tshuki u funungula vuhava bya nsati wa tata wa wena; i vuhava bya tata wa wena.
9 “ ‘U nga tshuki u funungula vuhava bya makwenu wa xisati, a nga n'wana wa tata wa wena, hambi a ri n'wana wa mana wa wena; hambiloko a velekiwile endlwini, hambiloko a velekiwile ehandle; u nga fununguli vuhava bya yena.
10 “ ‘U nga tshuki u funungula vuhava bya ntukulu wa wena wa xisati, hikuva i vuhava bya wena.
11 “ ‘U nga tshuki u funungula vuhava bya makwenu, n'wana wa xisati wa tata wa wena, la nga velekiwa hi tata wa wena; i makwenu.
12 “ ‘U nga tshuki u funungula vuhava bya hahani wa wena, hikuva i ngati ya tata wa wena.
13 “ ‘U nga tshuki u funungula vuhava bya makwavo wa xisati wa mana wa wena, hikuva i nyama ya mana wa wena.
14 “ ‘U nga tshuki u funungula vuhava bya makwavo wa tata wa wena; u nga tshuki u tshinela nsati wa yena; i hahani wa wena.
15 “ ‘U nga tshuki u funungula vuhava bya n'wingi wa wena; i nsati wa n'wana wa wena, u nga fununguli vuhava bya yena.
16 “ ‘U nga tshuki u funungula vuhava bya nsati wa makwenu; i vuhava bya makwenu.
17 “ ‘U nga tshuki u funungula vuhava bya wansati ni n'wana wa yena; u nga tshuki u teka ntukulu wa yena ku funungula vuhava bya vona, i maxaka swinene; swi fana ni ku dlaya.
18 “ ‘U nga tshuki u teka namu wa wena leswaku ku pfuxiwa ku vengana, i ku funungula vuhava bya namu wa wena swin'we ni bya nsati wa wena a ri karhi a hanya.
19 “ ‘U nga tshuki u tshinelela wansati hi nkarhi wa n'hweti ya yena ku funungula vuhava bya yena.
20 “ ‘U nga tshuki u hlangana ni nsati wa warikwenu ku tinyamisa na yena.
21 “ ‘U nga tshuki u nyiketa vana va wena leswaku ku phahliwa timhamba ta Moloko ha vona. U nga tshuki u sorisa vito ra Xikwembu xa wena. Hi mina Yehovha.
22 “ ‘U nga tshuki u etlela ni wanuna kukotisa loko u etlela ni wansati; i ku dyoha lokukulu ngopfu.
23 “ ‘U nga tshuki u etlela ni xifuwo ku tinyamisa ha xona. Wansati a nga tshuki a tshinelela xifuwo ku oswana na xona; i tingana leti chavisaka.
24 “ ‘Mi nga tshuki mi tinyamisa hi xilo xin'we swa swilo leswi: hikuva; matiko lawa ndzi ma hlongoleke emahlweni ka n'wina, ma tinyamisile hi swilo leswi hinkwaswo. 
25 Tiko ri nyamisiwile hi swona; ndzi avanyisile ku dyoha ka rona, kutani misava yi hlantile vaaki va yona. 
26 Loko mi ri n'wina, mi ta hlayisa milawu ya mina ni ku lerisa ka mina, mi nga tshuki mi endla ni xin'we xa swivi leswi, hambi a ri la tswariweke etikweni, hambi muluveri la luveleke exikarhi ka n'wina. 
27 Hikuva swivi leswi, swi endliwe hi vanhu va tiko lava akeke kona, mi nga si va kona, kutani misava yi nyamisiwile hi swona. 
28 Tilanguteleni leswaku misava yi nga tshuki yi mi hlanta loko mi yi nyamisile, kukotisa leswi yi hlanteke tiko leri ngi ri ri kona emahlweni ka n'wina. 
29 Hikuva hinkwavo lava nga ta endla xin'wana xa swivi leswi, va ta susiwa exikarhi ka varikwavo. 
30 Mi ta hlayisa milawu ya mina, leswaku mi nga tshuki mi landza ni wun'we wa mikhuva leyo biha leyi landziweke hi vona mi nga si va kona; mi nga tshuki mi tinyamisa ha yona.’ Hi mina Yehovha, Xikwembu xa n'wina.”
LEVHITIKA 19
01 Yehovha a byela Muxe, a ku: 
2 “Byela nhlengeletano ya vana va Israele, u ku eka vona: ‘Hlawulekani hikuva ndzi hlawulekile, mina Yehovha, Xikwembu xa n'wina.
3 “ ‘Un'wana ni un'wana a a xixime mana wa yena ni tata wa yena; a a hlayise ni Tisavata ta mina. Hi mina Yehovha, Xikwembu xa n'wina.
4 “ ‘Mi nga tshuki mi rhendzelekela eka swikwembu swa mavunwa, mi nga tshuki mi tiendlela swikwembu swa vumba. Hi mina Yehovha, Xikwembu xa n'wina.
5 “ ‘Kutakuloko mi humesela Yehovha mhamba ya ku khensa, mi ta yi humesa hi mukhuva lowu fanelaka leswaku mi ta amukeriwa. 
6 Yi ta dyiwa hi siku mi yi humesaka ni leri tlhandlamaka; leswi nga ta salela siku ra vunharhu, swi ta hisiwa endzilweni. 
7 Loko swi dyiwa hi siku ra vunharhu, i ku dyoha lokukulu; gandzelo ri nga ka ri nga amukeriwi. 
8 La dyaka swona u ta rhwala nandzu wa yena, hikuva u onhile leswi hlawuleriweke Yehovha. Munhu loyi u ta susiwa exikarhi ka varikwavo.
9 “ ‘Kutakuloko mi tshovela etikweni ra n'wina, u nga fiki emakun'weni ya nsimu ya wena hi ku tshovela, u nga ka u nga rholeli leswi seleke eku tshoveleni ka wena. 
10 U nga tshuki u kha leswi seleke evhinyeni ya wena, ni ku rholela mihandzu leyi weke ensin'wini ya wena U ta swi tshikela xisiwana ni muluveri. Hi mina Yehovha, Xikwembu xa n'wina.
11 “ ‘Mi nga tshuki mi yiva. Mi nga tshuki mi hembelana, hambi ku ri ku xisana.
12 “ ‘Mi nga tshuki mi hlambanya hi vito ra mina hi ku hemba, hikuva mi ta va mi tlangile hi vito ra Xikwembu xa n'wina. Hi mina Yehovha.
13 “ ‘U nga tshuki u endla wa rikwenu hi matimba, ni ku teka xilo xa yena hi matimba. U nga tshuki u khoma hakelo ya mutirhi ku fika siku ra mundzuku.
14 “ ‘U nga tshuki u rhuketela la feke tindleve, u nga tshuki u veketela emahlweni ka lowo fa mahlo xilo lexi nga n'wi khunguvanyisaka; u ta chava Xikwembu xa wena: hi mina Yehovha.
15 “ ‘Mi nga tshuki mi voyamisa ku lulama eku avanyiseni ka n'wina; u nga tshuki u ya hi nghohe ku lamulela xisiwana, ni ku languta nghohe ya nkulukumba; u ta avanyisa wa rikwenu hi ku lulama.
16 “ ‘U nga tshuki u lumbeta loko u ri karhi u hungata exikarhi ka tiko ra wena. U nga tshuki u tiendlela mbhoni ya ngati ya warikwenu: hi mina Yehovha.
17 “ ‘U nga tshuki u venga makwenu embilwini ya wena; u nga tshiki ku tshinya wa rikwenu leswaku u nga tirhwexi nandzu hikwalaho ka yena.
18 “ ‘U nga tshuki u tirihisela, u nga tshami u va ni rivengo ni vana va tiko ra wena; u ta rhandza warikwenu kukotisa loko u tirhandza: hi mina Yehovha.
19 “ ‘Mi ta hlayisa ku lerisa ka mina. U nga tshuki u hlanganisa swifuwo swa tinxaka timbirhi. U nga tshuki u byala timbewu ta tinxaka timbirhi ensin'wini ya wena. U nga tshuki u ambala nguvu leyi lukiweke hi mavoya ya tinxakaxaka.
20 “ ‘Kungakuloko munhu a etlela ni wansati la fuyiweke, la vutiweke hi wanuna un'wana, a nga si kutsuriwa ni ku tshunxiwa, va ta biwa havambirhi, kambe ku nga vi hi rifu, hikuva wansati a nga kutsuriwanga. 
21 Wanuna u ta tisa eka Yehovha enyangweni ya tabernakela ya nhlengeletano, khuna ra gandzelo ra nandzu.
22 “ ‘Muprista u ta n'wi phahlela mhamba emahlweni ka Yehovha hi khuna ra gandzelo ra nandzu, hikwalaho ka xivi lexi a xi endleke, kutani u ta rivaleriwa xivi lexi a xi endleke.
23 “ ‘Kuteloko mi nghenile etikweni, kutani mi byarile mirhi ya mihandzu ya tinxakaxaka; hi malembe manharhu mi ta ringanisa mihandzu leyi, kukotisa loko yi nga yimbanga; eka n'wina yi ta va leyi nga yimbangiki, mi nga tshuki mi dya yona. 
24 Hi lembe ra vumune, mihandzu hinkwayo ya yona yi ta hlawuleriwa Yehovha hi ku khensa. 
25 Hi lembe ra vuntlhanu, mi ta dya mihandzu ya yona leswaku mirhi yi tshama yi mi vekela mihandzu: hi mina Yehovha, Xikwembu xa n'wina.
26 “ ‘Mi nga tshuki mi dya xilo lexi nga ni ngati. Mi nga tshuki mi bvumbha, hambi ku ri ku hlahluva. 
27 Mi nga tshuki mi byewula matlhelo ya tinhloko ta n'wina, mi rhendzelekela; u nga tshuki u byewula matlhelo ya malebvu ya wena. 
28 Mi nga tshuki mi titlhavela miri hikwalaho ka mufi, mi nga ti tsali swifaniso emirini ya n'wina: hi mina Yehovha.
29 “ ‘U nga tshuki u khomisa n'wana wa wena wa wanhwana tingana hi ku n'wi nyiketa vuoswi, kambe tiko ri nga tshuki ri tinyiketa vuoswi, ri va ri tala hi ku dlayana.
30 “ ‘Mi ta hlayisa Tisavata ta mina; mi xixima vukwetsimelo bya mina: hi mina Yehovha.
31 “ ‘Mi nga tshuki mi ya evangomeni ni ka lava hlahluvaka, mi nga tshuki mi va vutisisa timhaka leswaku mi nga tinyamisi ha vona: hi mina Yehovha, Xikwembu xa n'wina.
32 “ ‘U ta yima emahlweni ka misisi leya timpfu, u xixima nkulukumba, u chava Xikwembu xa wena. Hi mina Yehovha.
33 “ ‘Kutakuloko muluveri a luvela exikarhi ka n'wina, etikweni ra n'wina, mi nga tshuki mi n'wi xanisa. 
34 Muluveri, la luvelaka exikarhi ka n'wina u ta va eka n'wina kukotisa un'wana wa n'wina; u ta n'wi rhandza kukotisa loko u tirhandza; hikuva a mi ri valuveri etikweni ra Egipta; hi mina Yehovha, Xikwembu xa n'wina.
35 “ ‘Mi nga tshuki mi endla leswi nga lulamangiki ehubyeni, hambi ku ri ku pimeni ka leswo leha, ni le ku pimeni ka leswo tika, ni le mpin'weni lowu tatiwaka. 
36 Mi ta va ni xikalo lexo lulama, ni maribye ya xona yo lulama; ni leyi lulameke ni hino leyi lulameke: hi mina Yehovha, Xikwembu xa n'wina, la mi humeseke eEgipta. 
37 Mi ta hlayisa milawu hinkwayo ya mina, ni ku lerisa hinkwako ka mina, mi va mi endla hakona: hi mina Yehovha.’ ”
LEVHITIKA 20
01 Yehovha a byela Muxe, a ku: 
2 “Mani na mani exikarhi ka vana va Israele, hambi exikarhi ka valuveri lava luvelaka eIsraeleni, la nyikaka un'wana wa vana va yena ku n'wi humesela Moloko, u ta avanyiseriwa rifu: vanhu va tiko va ta n'wi khandla hi maribye. 
3 Na mina ndzi ta languta munhu loyi, hi vukari, ndzi n'wi susa exikarhi ka tiko ra yena, hikuva u humesele Moloko n'wana wa yena ku nyamisa vukwetsimelo bya mina, ni ku endla xisandzu hi vito ra mina ro kwetsima. 
4 Kungakuloko vanhu va tiko va tisiva mahlo ehenhla ka munhu loyi, loko a humesele Moloko vana va yena, va nga n'wi dlayi, 
5 mina ndzi ta languta hi vukari munhu loyi ni yindlu ya yena, ndzi n'wi susa etikweni ra yena, swin'we ni hinkwavo lava tinyiketaka vuoswi kukotisa yena, hi ku oswana na Moloko.
6 “Kungakuloko munhu a ya evangomeni ni ka lava hlahluvaka, a oswana na vona, ndzi ta languta hi vukari munhu loyi, ndzi n'wi susa etikweni ra yena. 
7 Mi ta tihlawula, kutani mi ta va lava hlawulekeke; hikuva hi mina Yehovha, Xikwembu xa n'wina. 
8 Mi ta hlayisa milawu ya mina ni ku yi endla; hi mina Yehovha la mi hlawulaka.
9 “Un'wana ni un'wana la rhukanaka tata wa yena, hambi mana wa yena, u ta dlawa: u rhukanile tata wa yena hambi mana wa yena; ngati ya yena yi le henhla ka yena.
10 “Kungakuloko wanuna a oswana ni wansati la tekiweke, u oswana ni nsati wa warikwavo, wanuna ni wansati lava oswaneke va ta dlawa.
11 “Loko wanuna a etlela ni nsati wa tata wa yena, u funungula vuhava bya tata wa yena; va ta dlawa havambirhi; ngati ya vona yi le henhla ka vona.
12 “Kungakuloko wanuna a etlela ni n'wingi wa yena, va ta dlawa havambirhi; va onhile ngopfu; ngati ya vona yi le henhla ka vona.
13 “Loko wanuna a etlela ni wanunakulobye, kukotisa loko munhu a etlela ni wansati va endlile havambirhi xilo lexo biha ngopfu, va ta dlawa; ngati ya vona yi le henhla ka vona.
14 “Loko wanuna a teka wansati swin'we ni mana wa yena, i ku dyoha loku chavisaka; va ta hisiwa endzilweni havambirhi leswaku ku dyoha loku ku nga tshuki ku va kona exikarhi ka n'wina.
15 “Loko wanuna a endla manyala ni xifuwo, u ta dlawa, mi ta dlaya ni xifuwo. 
16 Kungakuloko wansati a tshinelela xifuwo ku endla manyala na xona, u ta dlaya wansati ni xifuwo: kunene u ta dlawa, na xona xifuwo xi ta dlawa; ngati ya wansati yi ta va ehenhla ka yena, swi va tano ni xifuwo.
17 “Loko wanuna a teka makwavo wa xisati, a nga n'wana wa tata wa yena, hambi a ri n'wana wa mana wa yena, ni loko a vona vuhava bya yena ni wansati a vona bya yena, i vuoswi lebyi yilaka ni ku tlurisa, va ta susiwa exikarhi ka tiko ra vona; u funungule vuhava bya makwavo, u ta rhwala ku dyoha ka yena.
18 “Kungakuloko wanuna a etlela ni wansati, loko a ri ni tin'hweti, a funungula vuhava bya yena, u funungule masangu ya yena na yena wansati u funungule tingati ta yena, va ta susiwa havambirhi etikweni ra vona.
19 “U nga tshuki u funungula vuhava bya ndzisana ya mana wa wena, ni bya hahani wa wena, hikuva sweswo i ku funungula xaka ra wena ra xiviri, va ta rhwala xivi xa vona.
20 “Loko wanuna a endla vuoswi ni nsati wa makwa tata wa yena, u funungule vuhava bya makwa tata wa yena; va ta rhwala nandzu wa vona; va ta fa va nga ri na vana.
21 “Loko wanuna a teka nsati wa makwavo, swa yila; u funungule vuhava bya makwavo, va ta pfumala vana.
22 “Mi ta hlayisa milawu hinkwayo ya mina, ni ku lerisa hinkwako ka mina, mi endla hakona, kutani tiko leri ndzi mi nghenisaka eka rona ku aka kona, ri nga ka ri nga mi hlanti. 
23 Mi nga tshuki mi landza mikhuva ya tiko leri ndzi ri hlongolaka emahlweni ka n'wina, hikuva va endlile swilo sweswo hinkwaswo, hakona va ndzi nyenyetsa. 
24 Ndzi mi byerile, ndzi te eka n'wina: Hi n'wina mi nga ta fuwa tiko ra vona, ndzi ta mi nyika rona leswaku ri va ra n'wina; i tiko leri teleke ntswamba ni vulombe. Hi mina Yehovha, Xikwembu xa n'wina, loyi ndzi mi hlawuleke exikarhi ka matiko.
25 “Hlawulani swiharhi leswi tengeke exikarhi ka leswi nga tengangiki, ni tinyanyana leti tengeke eka leti nga tengangiki; mi nga tshuki mi tiendla lava nga tengangiki hi swiharhi, ni tinyanyana, ni hinkwaswo leswi kokovaka emisaveni, leswi ndzi mi tiviseke swona leswaku a swi lulamanga. 
26 Mi ta tihlawulela mina, hikuva ndzi hlawulekile, mina Yehovha; ndzi mi hlawurile exikarhi ka matiko leswaku mi va va mina.
27 “Kungakuloko wanuna, hambi wansati, a vutisa swikwembu, kumbe loko va bvumbha, va ta dlawa; va ta khandliwa hi maribye; ngati ya vona yi le henhla ka vona.”
LEVHITIKA 21
01 Yehovha a ku eka Muxe: “Byela vaprista, vana va Aroni, u ku eka vona: ‘Muprista a nga tshuki a tiyirisa hi mufi etikweni ra yena, 
2 loko a nga ri mufi wa xaka ra yena, ra ngati ya yena, hambi mana wa yena, hambi tata wa yena, hambi n'wana wa wanuna, hambi n'wana wa wanhwanyana, hambi makwavo wa wanuna, 
3 hambi makwavo la nga tekiwangiki, la nga ekusuhi na yena, la nga riki na nuna; u ta tinyamisa hikwalaho ka yena. 
4 Leswi a nga ni vuhosi etikweni ra yena, a nga tshuki a tinyamisa a nyamisa ni vuhosi bya yena. 
5 Vaprista va nga tshuki va byewula misisi, va nga tshuki va titsemela ematlhelo ya malebvu, va nga titlhaveli emirini ya vona. 
6 Va ta tihlawulela Xikwembu xa vona, hikuva va tshama va humesela Yehovha magandzelo lama hisiwaka, swi ri swakudya swa Xikwembu xa vona: va ta va lava hlawuriweke.
7 “ ‘Va nga tshuki va teka nsati wa mbhisa, kumbe la nga ni xisandzu; va nga tshuki va teka wansati la tshikiweke hi nuna wa yena, hikuva muprista u hlawuleriwe Xikwembu xa yena. 
8 U ta n'wi vula la hlawuriweke, hikuva hi yena la humesaka swakudya swa Xikwembu xa wena, hikuva ndzi hlawulekile, mina Yehovha la mi hlawulaka. 
9 Kungakuloko n'wana wa wanhwana wa muprista a tikhomisa tingana hi ku tinyiketa vuoswi, a khomise tata wa yena tingana; u ta hisiwa endzilweni.
10 “ ‘Loko a ri muprista lonkulu exikarhi ka vamakwavo, la hlawuriweke hi ku cheriwa enhlokweni mafurha ya ku tola, la ambexiweke tinguvu leti hlawuriweke, a nga ka a nga fununguli nhloko ya yena hambi ku ri ku handzula tinguvu ta yena. 
11 A nga ka a nga tshineleli mufi ni un'we, a nga tshuki a tinyamisela tata wa yena, hambi mana wa yena. 
12 A nga tshuki a huma evukwetsimelweni, a nga tshuki a endla vukwetsimelo bya Xikwembu xa yena xilo xa hava; hikuva mafurha ya ku tola ya Xikwembu xa yena, ma le henhla ka yena: hi mina Yehovha.
13 “ ‘Loko a teka nsati, u ta teka wanhwana. 
14 A nga ka a nga teki noni, hambi a ri wa mbiri, hambi a ri la khomisiweke tingana, kumbe nsati wa muoswi: kambe u ta teka wanhwana exikarhi ka tiko ra yena. 
15 A nga tshuki a khomisa xivongo xa yena tingana etikweni ra yena; hikuva hi mina Yehovha la n'wi hlawulaka.’ ”
16 Yehovha a byela Muxe, a ku: 
17 “Byela Aroni, u ku eka yena: ‘Munhu un'wana ni un'wana wa rixaka ra wena ni wa vatukulu va wena, la nga ni vulema, a nga tshuki a tshinelela ku humesa swakudya swa Xikwembu xa yena; 
18 hikuva ku nga tshuki ku tshinela munhu la nga ni vulema emirini wa yena. Munhu un'wana ni un'wana la feke mahlo, kumbe la khwitaka hambiloko a ri ni xivati, hambi xin'wana lexo mila emirini, 
19 kumbe munhu la tshovekeke nenge, kumbe voko, 
20 kumbe la nga ni lundza, kumbe xigono, kumbe la nga ni tihlo ra ndzololo, hambi la nga ni ntshansi ra nhloko, kumbe ntshansi rin'wana, kumbe la tsheniweke. 
21 Munhu un'wana ni un'wana wa rixaka ra Aroni, muprista, la nga ni vulema, a nga tshuki a tshinela ku humesa magandzelo lama hiseriwaka Yehovha, u ni vulema, a nga ka a nga tshineleli ku humesa swakudya swa Xikwembu xa yena. 
22 U ta dya kunene vuswa bya Xikwembu xa yena, ni ku averiwa ka yena ka swilo leswi hlawuriweke ngopfu, ni leswi kwetsimisiweke; 
23 kambe a nga ka a nga yi ekusuhi ni xisirhelelo ni ku tshinelela alitari, hikuva u ni vulema. A nga tshuki a endla vukwetsimelo bya mina swahava, hikuva hi mina Yehovha la n'wi kwetsimisaka.’ ”
24 Kutani Muxe a byerisa sweswo Aroni ni vana va yena, ni vana hinkwavo va Israele.
LEVHITIKA 22
01 Yehovha a byela Muxe, a ku: 
2 “Byela Aroni ni vana va yena leswaku va tivonela loko va ri karhi va dya swilo leswi hlawuriweke swa vana va Israele, ni leswaku va nga tshuki va endla swahava vito ra mina leri kwetsimaka, eswilweni leswi va ndzi hlawulelaka swona: hi mina Yehovha. 
3 U ku eka vona: ‘Munhu un'wana ni un'wana wa rixaka ra n'wina, ni wa vatukulu va n'wina la nga ta tshinelela swilo leswi hlawuriweke, leswi vana va Israele va swi hlawuleleke Yehovha, loko a ri la nga tengangiki, munhu loyi, u ta susiwa emahlweni ka mina: hi mina Yehovha.
4 “ ‘Munhu un'wana ni un'wana wa rixaka ra Aroni, la nga ni nhlokonho, kumbe la nga ni ndzundzwana, a nga tshuki a dya swilo leswi hlawuriweke a nga si tenga. 
5 Swi tano ni la khumbeke munhu la yirisiweke hi ntsumbu, ni loyi ku humeke eka yena mbewu ya mbeleko, 
6 kumbe la khumbeke xikokovi lexi n'wi yiriseke, hambiloko a khumbile la n'wi yiriseke hi thyaka rihi ni rihi; u ta va la nga tengangiki ku fika nimadyambu: a nga tshuki a dya swilo leswi hlawuriweke, kambe u ta hlamba ematini, 
7 kambe loko dyambu ri perile u ta tenga; kutani u ta dya swilo leswi hlawuriweke, hikuva i swakudya swa yena.
8 “ ‘A nga tshuki a dya nyama ya swiharhi leswi feke, hambiloko yi handzuriwile leswaku a nga tiyirisi ha swona: hi mina Yehovha.
9 “ ‘Va ta hlayisa milawu ya mina, leswaku va nga tirhwexi nandzu etimhakeni leti, va nga tshuki va fa hikwalaho ka ku onha ka vona: hi mina Yehovha loyi a va kwetsimisaka.
10 “ ‘Muluveri, hambi a ri un'we, a nga tshuki a dya swilo leswi hlawuriweke, la tshamaka eka muprista, ni la rhambiweke hi yena, va nga tshuki va dya swilo leswi hlawuriweke. 
11 Kambe munhu la xaviweke hi muprista hi mali, u ta dya swona, hambi a ri la tswariweke endlwini ya yena vona va ta dya swakudya swa yena.
12 “ ‘N'wana wa muprista la tekiweke hi muluveri, a nga ka a nga dyi leswi pamburiweke eka swilo leswi hlawuriweke; 
13 kambe n'wana wa muprista la nga noni, hambi a ri la tshikiweke a nga ri na vana, la tlheleleke endlwini ya tata wa yena a tshama kona kukotisa evuntshweni bya yena, u ta dya swakudya swa tata wa yena; kambe muluveri a nga ka a nga dyi swona.
14 “ ‘Loko munhu a dya hi ku hoxa xilo lexi hlawuriweke, u ta tlherisela muprista mali ya xona, a engetela hi vuntlhanu bya mali leyi. 
15 Va nga tshuki va endla swahava hi swilo leswi hlawuriweke swa vana va Israele, leswi va swi pambulelaka Yehovha; 
16 va nga tshuki va va rhwexa nandzu lowu ngi va wu endlile hi ku dya swilo swa vona leswi hlawuriweke; hikuva hi mina Yehovha la va hlawulaka.’ ”
17 Yehovha a byela Muxe, a ku: 
18 “Byela Aroni ni vana va yena, ni vana hinkwavo va Israele, u ku eka vona: ‘Mani na mani wa yindlu ya Israele, hambi wa valuveri va Israele, la humeselaka Yehovha holokosta ku tiyisa rito leri a nga ri vula eka Yehovha, hambi yi ri nyiko yihi ni yihi, hi ku tirhandzela ka yena, 
19 loko a rhandza ku amukeriwa, u ta teka xifuwo xa xinuna hambi ku ri exikarhi ka tihomu, hambi exikarhi ka tinyimpfu kumbe timbuti, swi nga ri na xivati. 
20 Mi nga tshuki mi humesa lexi nga ni xivati, hikuva gandzelo leri, a ri nga ta amukeriwa. 
21 Kungakuloko munhu a humesela Yehovha gandzelo ra ku khensa ra xifuwo lexikulu kumbe ra lexitsongo, ku tiyisa ku vula ka yena eka Yehovha, hambiloko yi ri nyiko ya ku rhandza ka yena, u ta humesa xifuwo lexi nga riki na xivati, leswaku xi ta amukeriwa; xi nga ka xi nga vi na xivati. 
22 Mi nga tshuki mi humesela Yehovha xifuwo lexi feke mahlo, hambi xa vulema, hambi lexi tsheniweke, hambi lexi nga ni xilondza, hambi mungundzu, hambiloko swi ri ni ntshansi; mi nga tshuki mi endla ha xona mhamba leyi hiseriwaka Yehovha ealitarini. 
23 Loko u ri ni homu hambi xinyimpfana lexi nga ni xirho lexi leheke, kumbe lexi komeke, u nga xi humesa yi va nyiko ya ku tirhandzela ka wena; kambe loko ku ri ku tiyisa ku vula ka wena, xi nga ka xi nga amukeriwi. 
24 Mi nga tshuki mi humesela Yehovha xifuwo lexi tsheniweke hi ku kamiwa, kumbe hi ku khandliwa, kumbe hi ku tshoviwa, hambi hi ku tsemiwa; mi nga tshuki mi endla xilo lexo tano etikweni ra n'wina. 
25 Hambi swifuwo leswi swi huma eka valuveri, mi nga tshuki mi swi humesa, swi va swakudya swa Xikwembu xa n'wina; leswi tsheniweke, swi ni xisandzu; swi nga ka swi nga amukeriwi loko mi swi humesa.’ ”
26 Yehovha a byela Muxe, a ku: 
27 “Kutakuloko rhole, hambi xinyimpfana, hambi ximbutana swi tswariwile, swi ta tshama masiku ya ntlhanu na mambirhi ni mana wa swona, kutani ku suka eka siku ra ntlhanu na manharhu, ni masiku lama tlhandlamaka, swi ta amukeriwa loko swi humesiwa, ti ri timhamba leti hiseriwaka Yehovha. 
28 Mi nga tshuki mi tlhava xifuwo ni n'wana wa xona hi siku rin'we, hambi yi ri homu, hambi yi ri nyimpfu.
29 “Kutakuloko mi humesela Yehovha gandzelo ra ku khensa, mi ta ri humesa hi mukhuva wo lulama leswaku mi ta amukeriwa. 
30 Ri ta dyiwa hi siku rin'we; mi nga siyeli siku leri tlhandlamaka nchumu: hi mina Yehovha.
31 “Mi ta hlayisa milawu ya mina, mi landza yona: hi mina Yehovha.
32 “Mi nga tshuki mi endla vito ra mina ro kwetsima swahava, kambe ndzi ta hlawuriwa exikarhi ka vana va Israele. 
33 Hi mina Yehovha la mi hlawulaka, loyi a mi humeseke etikweni ra Egipta, leswaku ndzi va Xikwembu xa n'wina. Hi mina Yehovha.”
LEVHITIKA 23
01 Yehovha a byela Muxe, a ku: 
2 “Byela vana va Israele, u ku eka vona: ‘Hi yona mikhuvo ya Yehovha leyi mi nga ta yi lerisa leswaku ti va tinhlengeletano leti hlawuriweke. Hi yona mikhuvo ya mina.
3 “ ‘Ku ta tirhiwa hi masiku ya ntlhanu na rin'we; kambe siku ra ntlhanu na mambirhi, i Savata, siku ra ku wisa leri nga ni nhlengeletano leyi hlawuriweke; mi nga tshuki mi tirha ntirho ni wun'we; i ku wisa loku hlawuleriweke Yehovha emitini hinkwayo ya n'wina.
4 “ ‘Hi leyi mikhuvo ya Yehovha, hileswaku tinhlengeletano leto kwetsima leti mi nga ta ti lerisa emikarhini ya tona:
5 “ ‘En'hwetini yo sungula, hi siku ra khume na mune, nimadyambu, i Paseka ya Yehovha; 
6 kutani siku ra khume na ntlhanu ra n'hweti, i nkhuvo wa swinkwa leswi kalaka comela lowu endleriwaka Yehovha; mi ta dya swinkwa leswi kalaka comela hi masiku ya ntlhanu na mambirhi. 
7 Hi siku ro rhanga, mi ta va ni nhlengeletano leyo kwetsima; mi nga tshuki mi tirha ntirho ni wun'we lowo tika. 
8 Hi masiku ya ntlhanu na mambirhi mi ta humesela Yehovha magandzelo lama hisiwaka hi ndzilo. Hi siku ra ntlhanu na mambirhi, nhlengeletano leyo kwetsima yi ta va kona kambe mi nga tshuki mi endla ntirho ni wun'we lowo tika.’ ”
9 Yehovha a byela Muxe, a ku: 
10 “Byela vana va Israele, u ku eka vona: ‘Kutakuloko mi nghenile etikweni leri ndzi mi nyikaka rona, loko mi va mi tshovela, mi ta tisa eka muprista nyandza leyo rhanga ya ku tshovela ka n'wina. 
11 U ta ndziwita nyandza leyi emahlweni ka Yehovha, leswaku mi amukeriwa ha yona; muprista u ta yi ndziwita siku leri tlhandlamaka Savata. 
12 Siku mi nga ta ndziwita nyandza, mi ta humesa xinyimpfana lexi nga riki na xivati, xa lembe rin'we, yi va holokosta eka Yehovha. 
13 Mi ta yi engetela hi nhlengo wa mipimo mimbirhi ya vukhume bya  ya mapa layo saseka lama pfuviweke hi mafurha; swi ta humesiwa yi ri mhamba leyi hisiwaka leyi nga ni risuna eka Yehovha; mi ta chela ku avanyisa ka vumune bya hino ya vhinyo. 
14 Mi nga tshuki mi dya vuswa, hambi ti ri tindzhoho leti oxiweke, kumbe leti siriweke, ku ko ku fika siku rolero mi tisaka nhlengo wa Xikwembu xa n'wina; i ku lerisa loku nga heriki etinxakeni ta n'wina ematikweni hinkwawo laha mi nga ta aka kona.
15 “ ‘Ku suka siku leri tlhandlamaka Savata, siku leri mi nga ta tisa ha rona nyandza yo ndziwita, mi ta hlaya mavhiki lama hetisekeke ya ntlhanu na mambirhi. 
16 Mi hlaya masiku ya ntlhanu wa makume ku fika siku leri tlhandlamaka Savata ra ntlhanu na mambirhi, kutani mi ta humesela Yehovha nhlengo lowuntshwa. 
17 Mi ta tisa swinkwa swimbirhi swa nhlengo lowu ndziwitiweke, swi ri leswi humaka etindlwini ta n'wina, swi va swa mipimo mimbirhi ya vukhume bya   ya mapa yo saseka lama swekiweke hi comela; hi swona swirhangana swa Yehovha. 
18 Swin'we ni swinkwa, mi ta humesa swinyimpfana swa ntlhanu na swimbirhi swa lembe rin'we, leswi nga riki na xivati, ni xinkuzana, ni makhuna mambirhi, yi va holokosta eka Yehovha, ni mihlengo ya swona, ni vhinyo ya swona; yi va mhamba leyi hisiwaka, leyi nga ni risuna eka Yehovha. 
19 Mi ta humesa ni xiphongo, ri va gandzelo ra xidyoho, ni swinyimpfana swimbirhi swa lembe rin'we, ri va gandzelo ra ku khensa. 
20 Muprista u ta swi ndziwita ni swinkwa swa swirhangana, wu va nhlengo lowu ndziwitiwaka emahlweni ka Yehovha; swi ta hlawuleriwa Yehovha swin'we ni swinyimpfana swimbirhi, kutani swi ta va swa muprista. 
21 Hi siku rolero mi ta tivisa nkhuvo, kutani mi ta va ni nhlengeletano leyi hlawuriweke; mi nga tshuki mi tirha ntirho ni wun'we lowo tika. I ku lerisa loku nga heriki ka vatukulu va n'wina, ematikweni hinkwawo lawa mi nga ta aka eka wona.
22 “ ‘Kutakuloko mi tshovela etikweni ra n'wina, u nga tshuki u fika endzilakaneni wa nsimu; kambe u nga rholeli leswi seleke. U swi tshikela xisiwana ni muluveri. Hi mina Yehovha Xikwembu xa n'wina.’ ”
23 Yehovha a byela Muxe, a ku: 
24 “Byela vana va Israele, u ku eka vona: ‘Hi n'hweti ya ntlhanu na timbirhi, siku ro rhanga ra n'hweti, ri ta va siku ro wisa leri tivisiwaka hi mpfumawulo wa tinanga, ni nhlengeletano leyi hlawuriweke. 
25 Mi nga ka mi nga tirhi ntirho ni wun'we lowo tika, kambe mi ta humesela Yehovha magandzelo lama hisiwaka.’ ”
26 Yehovha a byela Muxe, a ku: 
27 “Hi siku ra khume ra n'hweti leyi ya ntlhanu na timbirhi, ri ta va siku ra magandzelo ya ku riha; mi ta va ni nhlengeletano leyi hlawuriweke mi titsongahata emimoyeni ya n'wina kutani mi humesela Yehovha magandzelo lama hisiwaka. 
28 Mi nga tshuki mi tirha ntirho ni wun'we hi siku lero, hikuva i siku ra magandzelo ya ku riha, leri ku riha ka n'wina ku humesiwaka ha rona emahlweni ka Yehovha, Xikwembu xa n'wina. 
29 Munhu un'wana ni un'wana la nga titsongahatiki esikwini leri, u ta susiwa etikweni ra yena. 
30 Mani na mani la tirhaka hi siku leri ntirho, hambi wu ri wihi ni wihi, ndzi ta n'wi lovisa etikweni ra yena. 
31 Mi nga tshuki mi tirha ntirho ni wun'we. I nawu lowu nga heriki wa vatukulu va n'wina ematikweni hinkwawo laha mi nga ta aka kona. 
32 Ri ta va Savata eka n'wina ni siku ra ku wisa, mi ta titsongahata emimoyeni ya n'wina; ku suka nimadyambu ya siku ra ntlhanu na mune, ku fika nimadyambu ya siku leri tlhandlamaka, mi ta hlayisa Savata ra n'wina.”
33 Yehovha a byela Muxe, a ku: 
34 “Byela vana va Israele, u ku eka vona: ‘Hi siku ra khume na ntlhanu ra n'hweti leyi ya ntlhanu na timbirhi, ku ta va nkhuvo wa mitsonga lowu endleriwaka Yehovha hi masiku ya ntlhanu na mambirhi. 
35 Hi siku ro sungula, nhlengeletano leyi hlawuriweke yi ta va kona; mi nga tshuki mi tirha ntirho ni wun'we lowo tika. Hi masiku ya ntlhanu na mambirhi, mi ta humesela Yehovha magandzelo lama hisiwaka.
36 “ ‘Hi siku ra ntlhanu na manharhu, mi ta va ni nhlengeletano leyi hlawuriweke, kutani mi ta humesela Yehovha magandzelo lama hisiwaka: i nkhuvo wa makumu, mi nga tshuki mi tirha ntirho ni wun'we lowo tika.
37 “ ‘Hi yona mikhuvo ya Yehovha, ti nga tinhlengeletano leti hlawuriweke, mi ta ti tivisa leswaku ku humeseriwa Yehovha magandzelo lama hisiwaka, ti nga tiholokosta, ni mihlengo, ni timhamba, ni vhinyo; xilo xin'wana ni xin'wana xi ta humesiwa hi siku ra xona. 
38 Ehenhla ka swona, mi ta hlayisa Tisavata ta Yehovha, kutani mi ta tshama mi tisela Yehovha mihlengo ya n'wina, ni magandzelo hinkwawo ya ku tiyisa marito, ni tinyiko hinkwato ta ku tirhandzela ka n'wina.
39 “ ‘Hi siku ra khume na ntlhanu ra n'hweti ya ntlhanu na timbirhi, kutakuloko mi tshoverile mihandzu ya misava, mi ta endla nkhuvo wa Yehovha hi masiku ya ntlhanu na mambirhi. Siku ro rhanga ri va siku ro wisa, ni siku ra ntlhanu na manharhu, i siku ro wisa na rona. 
40 Hi siku ro rhanga mi ta teka mihandzu yo saseka ya mirhi ni marhavi ya mirhi ya micindzu, ni marhavi ya mirhi ya swihlahla, ni ya mirhi ya milambu, mi va mi titsakela emahlweni ka Yehovha, Xikwembu xa n'wina hi masiku ya ntlhanu na mambirhi. 
41 Lembe rin'wana ni rin'wana mi ta endlela Yehovha nkhuvo lowo hi masiku ya ntlhanu na mambirhi. I ku lerisa loku nga heriki ka vatukulu va n'wina. Mi ta endla nkhuvo hi n'hweti ya ntlhanu na timbirhi. 
42 Hi masiku ya ntlhanu na mambirhi, mi ta tshama emitsongeni; hinkwavo lava tswariweke eIsraeleni va ta tshama emitsongeni; 
43 vatukulu va n'wina va ta tiva leswaku ndzi akisile vana va Israele emitsongeni loko ndzi va humesa etikweni ra Egipta: hi mina Yehovha, Xikwembu xa n'wina.’ ”
44 Kutani Muxe a tivisa vana va Israele mikhuvo ya Yehovha.
LEVHITIKA 24
01 Yehovha a byela Muxe, a ku: 
2 “Lerisa vana va Israele va ku tisela mafurha yo saseka ya mitlhwari leyi khuvutiweke, leswaku ma cheriwa hi masiku hinkwawo emavoningweni ya kandelari. 
3 Aroni a ta yi lunghisa ehandle ka xisirhelo xa vumbhoni, etabernakeleni ya nhlengeletano; ya ta pfurha emahlweni ka Yehovha hi masiku hinkwawo, ku sungula nimadyambu, ku fika nimixo: I ku lerisa loku nga heriki ka vatukulu va n'wina. 
4 U ta vekela mavoningo ekandelarini ya nsuku leswaku ma pfurha emikarhini hinkwayo emahlweni ka Yehovha.
5 “U ta teka mapa layo saseka, u sweka ha wona swinkwa swa khume na swimbirhi; xinkwa xin'wana ni xin'wana xi va xa mipimo mimbirhi ya vukhume bya 
6 U ta swi vekela etafuleni ra nsuku emahlweni ka Yehovha, swi xaxametana, swi endla tinxaxa timbirhi; rixaxa rin'wana ni rin'wana ri va ni swinkwa swa ntlhanu na xin'we. 
7 U ta veka ehenhla ka rixaxa rin'wana ni rin'wana murhi wa risuna, xi va xitsundzuxo ehenhla ka swinkwa, yi nga nyiko leyi hisiwaka emahlweni ka Yehovha. 
8 Hi Savata yin'wana ni yin'wana, swinkwa leswi swi ta vekiwa emahlweni ka Yehovha, swi vekiwa kona hi masiku hinkwawo hi vana va Israele. I ntwanano lowu nga heriki. 
9 Swi ta va swa Aroni ni vana va yena, va ta swi dya exivandleni lexo hlawuleka hikuva i xilo lexi hlawulekeke ngopfu eka vona, lexi pamburiweke emihlengweni leyi humeseriwaka Yehovha hi ndzilo. I ku lerisa loku nga heriki.”
10 N'wana wa wansati wa Muisraele, kambe tata wa yena a a ri Muegipta, a ta exikarhi ka vana va Israele; a lwa emixaxeni ni wanuna wa Israele. 
11 Kavaloko n'wana wa wansati wa Israele a sandza ni ku rhuketela vito ra Xikwembu; kutani va n'wi tisa eka Muxe. Vito ra mana wa yena a a ri Xelomiti, n'wana Dibri, wa nyimba ya Dani. 
12 Va n'wi nghenisa ekhotsweni, Muxe a kondza a va byela leswi lerisiwaka i Yehovha.
13 Kutani Yehovha a byela Muxe, a ku: 
14 “Humesa musandzi ehandle ka mixaxa, kutani hinkwavo lava n'wi tweke va ta tlhandleka mavoko ya vona enhlokweni ya yena, kutani nhlengeletano hinkwayo yi ta n'wi khandla hi maribye. 
15 U ta byela vana va Israele, u ku eka vona: Mani na mani la rhukanaka Xikwembu xa yena, u ta rhwala ku biwa ka ku dyoha ka yena. 
16 La sandzeke vito ra Yehovha u ta biwa hi rifu; nhlengeletano hinkwayo yi ta n'wi khandla hi maribye. Hambi muluveri, hambi wa tiko, u ta fa hikuva u sandzile vito ra Xikwembu.
17 “La baka munhu, hambi a ri mani na mani, kutani a fa, u ta dlawa.
18 “La baka xifuwo, kutani xi fa, u ta humesa xifuwo xin'wana ematshan'weni ya xona: vutomi byi rihisiwa hi vutomi.
19 “La boxaka mbanga emirini wa un'wana wa rikwavo, u ta endliwa kukotisa leswi a n'wi endleke swona. 
20 Ku tshoviwa ku rihisiwa hi ku tshoviwa, tihlo hi tihlo, tino hi tino; mbanga leyi a yi boxeke ka munhu, yi ta boxiwa eka yena.
21 “La dlayaka xifuwo, u ta riha hi xifuwo. La dlayaka munhu, u ta dlawa.
22 “Mi ta va ni nawu wun'we eka hinkwavo; wu ta va wun'we eka muluveri ni ka la tswariweke etikweni; hikuva hi mina Yehovha, Xikwembu xa n'wina.”
23 Kavaloko Muxe a byela vana va Israele timhaka leti, kutani va humesa ehandle ka mixaxa la sandzeke, va n'wi dlaya hi maribye. Vana va Israele va endla hi laha Yehovha a leriseke Muxe hakona.
LEVHITIKA 25
01 Yehovha a byela Muxe entshaveni ya Sinayi, a ku: 
2 “Byela vana va Israele, u ku eka vona: ‘Kutakuloko mi fikile etikweni leri ndzi mi nyikaka rona, misava yi ta wisa; ku ta va ni Savata eka Yehovha. 
3 Hi malembe ya ntlhanu na rin'we, u ta byala ensin'wini ya wena, kutani hi malembe ya ntlhanu na rin'we, u ta tshena vhinya ya wena, u tshovela mihandzu ya yona. 
4 Kambe lembe ra ntlhanu na mambirhi, ri ta va ra Savata, ku nga ku wisa ka misava ni Savata ra Yehovha; u nga tshuki u byala nchumu ensin'wini ya wena, hambi ku ri ku tshena vhinya ya wena. 
5 U nga tshuki u tshovela ntuka, ni ku kha mihandzu ya vhinya ya wena leyi nga tsheniwangiki; i lembe ra ku wisa ka misava. 
6 Kambe mihandzu ya misava hi lembe ra ku wisa ka yona, swi ta va swakudya swa n'wina swi ri swa wena ni swa nandza wa wena hambi a ri wanuna, hambi a ri wansati, ni swa mutirhi wa wena, ni swa muluveri wa wena, va ri lava akeke na n'wina; 
7 hambi swa swifuwo swa wena, ni swa swiharhi leswi nga etikweni ra wena. Mihandzu hinkwayo ya rona swi ta va swakudya.
8 “ ‘U ta hlaya mavhiki ya ntlhanu na mambirhi ya malembe, hileswaku malembe ya ntlhanu na mambirhi lama hlayiwaka kantlhanu ni kambirhi, kutani mavhiki ya ntlhanu na mambirhi lawa ya malembe ma ta endla malembe ya 49. 
9 Kutani hi n'hweti ya ntlhanu na timbirhi, hi siku ra khume ra n'hweti, u ta ririsa nanga etikweni hinkwaro ra n'wina. 
10 Mi ta hlawula lembe ra ntlhanu wa makume, mi va mi huwelela ku tshunxeka ka vaaki hinkwavo va tiko. Ri ta va ka n'wina lembe ra ku tsaka, ra Jubili; un'wana ni un'wana wa n'wina u ta tlhelela endzhakeni ya yena, kambe un'wana ni un'wana u ta tlhelela eka rikwavo.
11 “ ‘Lembe ra ntlhanu wa makume ri ta va eka n'wina lembe ra ku tsaka: mi nga tshuki mi byala nchumu, hambi ku ri ku tshovela mavele ya lembe leri, ni ku kha mihandzu leyi nga timilela ntsena. 
12 Hikuva i Jubili; ri ta va leri hlawuriweke eka n'wina; mi ta dya mihandzu ya masimu.
13 “ ‘Hi lembe leri ra Jubili, un'wana ni un'wana u ta tlhelela endzhakeni ya yena. 
14 Kungakuloko mi xavisa xilo eka warikwenu, hambiloko mi xava xilo xa warikwenu, ku nga tshuki ku va ni ku dyelelana. 
15 U ta xavelana ni warikwenu hi ku hlaya malembe ku suka eka Jubili; na yena u ta xaviselana na wena hi ku hlaya malembe ya ku tshovela. 
16 U ta engetela nxavo hi ku tala ka malembe, kambe u ta hunguta nxavo hi vutsongo bya nhlayo wa malembe, hikuva wa ku xavisela ku tshovela. 
17 Ku nga tshuki ku va ni un'we la dyelelaka warikwavo; kambe u chava Xikwembu xa wena; hikuva hi mina Yehovha Xikwembu xa n'wina.
18 “ ‘Mi ta hlayisa milawu ya mina, mi yingisa ku lerisa ka mina, mi endla hakona; kutani mi ta aka etikweni, mi nga chavi nchumu. 
19 Misava yi ta humesa mihandzu ya yona, mi dya mi ko mi xurha, kutani mi ta aka eka yona mi nga chavi nchumu. 
20 Loko mi ku: “Hi ta dya yini hi lembe ra ntlhanu na mambirhi, hikuva leswi hi nga tiki byala, hi nga ka hi nga tshoveri nchumu?” 
21 Ndzi ta katekisa ngopfu lembe ra ntlhanu na rin'we, ri va ri mi nyika swakudya leswi ringanaka malembe manharhu; 
22 hi lembe ra ntlhanu na manharhu mi ta byala, kambe mi ta dya leswi tshoveriweke khale, ku ko ku fika lembe ra ntlhanu na mune, mi ta dya mavele ya khale ku ko ku fika ku tshovela ka rona.
23 “ ‘Masimu ma nga tshuki ma xavisiwa hilaha ku nga heriki, hikuva misava i ya mina; hikuva mi valuveri ni vaendzi eka mina.
24 “ ‘Etikweni hinkwaro leri mi nga ta ri fuwa, mi ta pfumelela n'wini wa nsimu ku yi kutsula. 
25 Kungakuloko makwenu a pfumala, kutani a xavisa ximpin'wana xa nsimu ya yena, mulamuleri wa yena la nga ekusuhi na yena hi vuxaka, u ta kutsula lexi xavisiweke hi makwavo. 
26 Kambe loko munhu a nga ri na mukutsuri, kutani loko a swi kota ku tilavela lexi ringanaka nxavo, 
27 u ta hlaya malembe lama hundzeke ku suka eku xaviseni ka yena, kutani u ta tlherisela muxavi mali leyi ringanaka, kutani u ta tlhelela endzhakeni ya yena. 
28 Kungakuloko a nga kumi leswi ringanaka nxavo, xilo lexi xavisiweke xi ta sala emavokweni ya muxavi ku ko ku fika lembe ra Jubili; xi ta tshunxiwa hi Jubili, kutani muxavisi u ta tlhelela endzhakeni ya yena.
29 “ ‘Kungakuloko munhu a xavisa yindlu leyi nga emutini lowu nga ni rirhangu ra maribye, u ta kota ku yi kutsula hi lembe leri a nga yi xavisa ha rona. Matimba ya yena ya ku yi kutsula, i ya lembe rin'we. 
30 Loko lembe hinkwaro ri hela yi nga si xaviwa, yindlu leyi nga emutini lowu nga ni rirhangu, yi ta salela muxavi ni vana va yena hi masiku; yi nga ka yi nga kutsuriwi hi Jubili. 
31 Tindlu ta miti leyi nga biyiwangiki hi rirhangu, ti fanisiwa ni masimu, ti nga kutsuriwa hi masiku, kambe ti ta tshunxiwa hi Jubili.
32 “ ‘Loko yi ri miti ya Valevhi, ni tindlu ta miti leyi nga ta va ya vona, matimba ya nxavo ma ta tshama eka Valevhi hi masiku. 
33 Kungakuloko un'wana wa Valevhi u xavile yindlu leyi xavisiweke emutini wa yena, yi ta tshunxiwa hi Jubili; hikuva tindlu ta miti ya Valevhi, i rifuwo ra vona exikarhi ka vana va Israele. 
34 Masimu lama rhendzelaka miti ya vona, ma nga ka ma nga xavisiwi, hikuva i rifuwo ra vona hi, masiku.
35 “ ‘Kungakuloko makwenu la nga ekusuhi na wena a pfumala, ni loko voko ra yena ri rhurhumela entirhweni, u ta n'wi amukela, hambi a ri muluveri, hambi muendzi leswaku a tshama eka wena. 
36 U nga ka u nga bindzuli ha yena ni ku n'wi dyelela; kambe u ta chava Xikwembu xa wena, kutani makwenu u ta tshama eka wena. 
37 U nga tshuki u n'wi lomba mali ya wena hi bindzu, hambi ku ri ku n'wi nyika swakudya swa wena hi ku n'wi dyelela. 
38 Hi mina Yehovha, Xikwembu xa n'wina, la mi humeseke etikweni ra Egipta, ku mi nyika tiko ra Kanana, ni ku va Xikwembu xa n'wina.
39 “ ‘Kungakuloko makwenu la nga ekusuhi na wena a pfumala, kutani a tixavisa eka wena, u nga ka u nga n'wi tirhisi kukotisa khumbi; 
40 u ta tshama eka wena, a fana ni mutirhi, ni nandza; u ta ku tirhela ku ko ku fika lembe ra Jubili. 
41 Kutani u ta huma ka wena, yena ni vana va yena, a tshunxiwile; u ta tlhelela eka varikwavo, ni endzhakeni ya vatata wa yena. 
42 Hikuva i malandza ya mina, lawa ndzi ma humeseke etikweni ra Egipta; ma nga ka ma nga xavisiwi kukotisa leswi va xavisaka khumbi. 
43 U nga tshuki u n'wi fuma hi matimba; u ta chava Xikwembu xa wena. 
44 Lava fuyiwaka, va xinuna ni va xisati, lava mi nga ta va fuwa, va ta huma ematikweni lawa mi xaxameleke na wona; mi ta xava eka vona makhumbi ya xinuna ni ya xisati. 
45 Mi ta tiva ku xava makhumbi ni xikarhi ka vana va valuveri lava tshameke eka n'wina, ni xikarhi ka mindyangu ya vona leyi nga na n'wina, va ri vana lava nga ta velekiwa etikweni ra n'wina, va ta va vafuyiwa va n'wina. 
46 Mi ta va siyela vana va n'wina endzhaku ka n'wina, ri va rifuwo ra vona leswaku va va fuwa; mi va tirhisa hi masiku; kambe loko va ri vamakwenu vana va Israele, mi nga tshuki mi va fuma hi matimba.
47 “ ‘Kungakuloko muluveri la akeke eka wena a va a fuwile, kambe makwenu la nga ekusuhi na yena a pfumala, kutani a tixavisa eka muluveri la akeke eka wena, hambi ka munhu wa yindlu ya muluveri; 
48 kutakuloko a tixavisile, a nga kutsuriwa; un'wana wa vamakwavo u ta tiva ku n'wi kutsula. 
49 Tata wa yena u ta tiva ku n'wi kutsula, hambi n'wana wa tata wa yena, hambi un'wana wa varikwavo wa ngati ya yena, u ta tiva ku n'wi kutsula; kumbe loko a swi kota, u ta tikutsula a ri yena. 
50 U ta ringanisiwa hi muxavi wa yena ku suka lembe leri a tixaviseke ha rona, ku fika lembe ra Jubili; nxavo wu ta ringanisiwa hi nhlayo ya malembe; u ta va eka yena kukotisa la rhambiweke. 
51 Loko ku sele malembe layo tala, u ta humesa leswi ringanaka malembe lawa, swi ri karhi swi ringanisiwa hi mali ya nxavo lowu a xaviweke ha wona. 
52 Kungakuloko malembe lama seleke ma nga talanga ku fikela lembe ra Jubili, u ta popelana na yena, kutani u ta humesa mali ya nkutsulo wa yena hi ku ringanisa ntsengo wa malembe. 
53 U ta tshama eka yena kukotisa mutirhi la tibohaka hi lembe; kutani n'wini wa yena a nga tshuki a n'wi tirhisa hi matimba emahlweni ka wena. 
54 Loko a nga kutsuriwi hi mukhuva wolowo, u ta huma elembeni ra Jubili, yena ni vana va yena. 
55 Hikuva vana va Israele, i malandza ya mina; i malandza ya mina lawa ndzi ma humeseke etikweni ra Egipta: hi mina Yehovha, Xikwembu xa n'wina.
LEVHITIKA 26
01 “ ‘Mi nga tshuki mi tiendlela swifaniso swa swikwembu swahava; mi nga tshuki mi tiyimisela swifaniso leswi vatliweke, ni swifaniso swa vanhu; kambe mi nga tshuki mi yimisa etikweni ra n'wina ribye leri nga ni xifaniso ku khinsama emahlweni ka xona hikuva hi mina Yehovha, Xikwembu xa n'wina. 
2 Mi ta hlayisa Tisavata ta mina, mi chava vukwetsimelo bya mina. Hi mina Yehovha.
3 “ ‘Loko mi famba hi milawu ya mina ni loko mi hlayisa ku lerisa ka mina mi va mi endla hakona, 
4 ndzi ta mi nyika timpfula emikarhini ya tona; misava yi ta humesa swa yona, ni mirhi ya masimu yi ta veka mihandzu ya yona. 
5 Etikweni ra n'wina, nkarhi wa ku hula wu ta hlangana ni nkarhi wa ku khuvuta ka vhinyo; ni ku khuvuta ka vhinyo ku ta hlangana ni nkarhi wa ku byala. Mi ta dya vuswa bya n'wina mi va mi xurha, mi ta aka hi ku rhula etikweni ra n'wina. 
6 Ndzi ta nghenisa ku rhula etikweni mi ta etlela mi nga tshukisiwi hi munhu; ndzi ta susa swivandzana etikweni, ni fumu ri nga ka ri nga fiki etikweni ra n'wina. 
7 Mi ta hlongorisa valala va n'wina, va wa hi matlhari emahlweni ka n'wina. 
8 Vanhu va ntlhanu va n'wina va ta hlongorisa dzana, ni dzana ra va ka n'wina va ta hlongorisa dzana ra madzana; valala va n'wina va ta dlawa hi matlhari emahlweni ka n'wina.
9 “ ‘Ndzi ta hundzukela eka n'wina, ndzi mi andzisa mi tala, kambe ndzi ta tiyisa ntwanano wa mina na n'wina. 
10 Mi ta dya leswi tshoveriweke khale, mi va mi humesa mavele ya khale ku nghenisa lamantshwa. 
11 Ndzi ta aka yindlu ya mina exikarhi ka n'wina, ni moya wa mina wu nga ka wu nga phirweki ha n'wina. 
12 Ndzi ta famba exikarhi ka n'wina, ndzi va Xikwembu xa n'wina, n'wina mi va tiko ra mina. 
13 Hi mina Yehovha, Xikwembu xa n'wina lexi mi humeseke etikweni ra Egipta, leswaku mi nga ha tshuki mi va makhumbi kona. Ndzi fayile mpingu wa joko ra n'wina, ndzi mi fambisile mi yimisa tinhamu.
14 “ ‘Kambe loko mi nga ndzi yingisi, ni loko mi nga fambi hi milawu hinkwayo leyi, 
15 loko mi sandza ku lerisa ka mina, ni loko mimoya ya n'wina yi phiriwa hi ku lerisa ka mina, leswaku mi nga fambi hi milawu ya mina hinkwayo, ni leswaku mi tlula ntwanano wa mina, 
16 na mina ndzi ta mi endla leswi: ndzi ta mi rhumela nchavo, xifuva, ni ku hisa ka miri swi ta heta mahlo ya n'wina, swi ta herisa ni timbilu ta n'wina; mi ta byalela timbewu ta n'wina mahala: valala va n'wina va ta ti dya. 
17 Ndzi ta mi languta hi vukari; mi ta tlhaviwa hi valala va n'wina; lava mi vengaka va ta mi fuma, kutani mi ta baleka mi nga hlongorisiwi hi munhu.
18 “ ‘Kutani, kwalaho, loko mi nga ndzi yingisi, ndzi ta engeta ndzi mi ba kambe eka ntlhanu na kambirhi, hikwalaho ka ku dyoha ka n'wina. 
19 Ndzi ta tshova ku tikukumuxa ka n'wina ni matimba ya n'wina ndzi endla tiko ra n'wina ri fana ni nsimbhi, ni misava ya n'wina, yi fana ni koporo. 
20 Matimba ya n'wina ma ta helela mahala, misava ya n'wina yi nga ka yi nga nyiki swa yona, ni mirhi ya misava yi nga ka yi nga veki mihandzu ya yona.
21 “ ‘Kutani loko mi rhandza ku lwa na mina, mi nga ndzi yingisi, ndzi ta engeta ndzi mi ba kambe kantlhanu na kambirhi ku ringanisa ku dyoha ka n'wina. 
22 Ndzi ta mi nyiketa swivandzana, swi mi hlongorisa, swi khoma vana va n'wina, swi heta swifuwo swa n'wina, swi mi siya mi nga ri vangani, kutani tindlela ta n'wina ti va ti tlhuma.
23 “ ‘Loko mi nga amukeri ku laya ka mina hi ku biwa loku, ni loko ma ha rhandza ku lwa na mina, 
24 na mina ndzi ta lwa na n'wina, ndzi engeta ndzi mi ba kambe kantlhanu na kambirhi, hikwalaho ka ku dyoha ka n'wina. 
25 Ndzi ta rhumela ehenhla ka n'wina matlhari yo rihisela ntwanano wa mina; kutani, kutakuloko mi hlengeletanile emitini ya n'wina, ndzi ta rhuma ntungu exikarhi ka n'wina kutani mi ta nyiketiwa emavokweni ya nala. 
26 Kutakuloko ndzi mi tekerile vuswa bya n'wina, vasati va khume va ta mi swekela vuswa hi mbita yin'we va mi pimela vuswa bya n'wina hi mpimo; mi ta dya, kambe mi nga ka mi nga xurhi.
27 “ ‘Ku fika kwalaho, loko mi nga ndzi yingisi, kambe ma ha rhandza ku lwa na mina, 
28 ndzi ta lwa na n'wina hi matimba, ndzi mi ba kambe kantlhanu na kambirhi, hikwalaho ka ku dyoha ka n'wina. 
29 Mi ta dya nyama ya vana va n'wina va varisanyana, mi dya ni nyama ya vanhwanyana va n'wina. 
30 Ndzi ta hlanhla swivandla leswi tlakukeke swa n'wina, ndzi wisa maribye lama yimiseriweke dyambu, kutani ndzi veka mitsumbu ya n'wina ehenhla ka mitsumbu ya swikwembu swa n'wina swa swifaniso, moya wa mina wu va wu mi nyenyetsa. 
31 Ndzi ta onha miti ya n'wina, ma va marhumbi ndzi hlanhla vukwetsimelo bya n'wina; ndzi nga ka ndzi nga nun'hweteli mirhi ya risuna ya mihlengo ya n'wina. 
32 Ndzi ta herisa tiko, kutani valala va n'wina lava nga ta aka kona, va ta hlamala ngopfu. 
33 Loko mi ri n'wina, ndzi ta mi hangalasa ematikweni, ndzi humesa matlhari endzhaku ka n'wina, tiko ra n'wina ri ta sala ri kotisa mananga, ni miti ya n'wina yi va marhumbi.
34 “ ‘Kavaloko tiko ri ta tsakela Tisavata ta rona emikarhini hinkwayo ya ku onhaka ka rona, hambiloko mi hangalakile ematikweni ya valala va n'wina; hakona tiko ri nga ta wisa ni ku titsakela eTisavateni ta rona. 
35 Hi masiku hinkwawo ya ku onhaka ka rona, ri ta wisa, hikuva a ri nga wisanga eTisavateni ta n'wina, enkarhini lowu ngi mi akile eka rona. 
36 Loko va ri lava nga ta pona, ndzi ta va endla matoya etikweni ra valala va vona; pongo ra tluka leri tsekatsekisiwaka ri ta va hlongola va ta baleka kukotisa loko va baleka emahlweni ka matlhari; va ta wa va nga hlongorisiwi. 
37 Va ta khunguvanyeka va wa ingi va ri emahlweni ka matlhari, va nga hlongorisiwi hi munhu, mi nga ka mi nga yimi emahlweni ka valala va n'wina. 
38 Mi ta lova ematikweni, kutani misava ya valala va n'wina yi ta mi heta. 
39 Lava nga ta sala exikarhi ka n'wina, va ta tshwa hikwalaho ka ku dyoha ka vona etikweni ra valala va n'wina; va ta tshwa ni hikwalaho ka ku dyoha ka vatata wa vona, loku nga eka vona.
40 “ ‘Kutakuloko va tivula swidyoho swa vona, ni swidyoho swa vatata wa vona eku dyoheni loku va ndzi dyoheleke hakona; 
41 (kambe na mina ndzi lwile na vona, kutani ndzi va nghenisile etikweni ra valala va vona); kutakuloko timbilu ta vona leta ku ka ti nga yimbanga ti titsongahata, ni loko va amukela ku biwa ka milandzu ya vona, 
42 ndzi ta tsundzuka ntwanano wa mina na Yakobo, kambe ndzi ta tsundzuka ntwanano wa mina na Isaka, ni ntwanano wa mina na Abrahama, ndzi va ndzi tsundzuka ni tiko; 
43 kambe tiko ri ta sala ntsena vona va nga ri kona, kutani ri ta titsakela eTisavateni ta rona, hi nkarhi lowu ri nga ta tshama ntsena va nga ri kona, kutani va ta amukela ku biwa ka milandzu ya vona, hikuva va sandzile ku lerisa ka mina ni mimoya ya vona yi vengile milawu ya mina. 
44 Kambe, hambi va nghenile etikweni ra valala va vona, ndzi nga ka ndzi nga va cukumeti, ndzi nga ka ndzi nga va tshiki ndzi ko ndzi va heta, ndzi va ndzi tlula ntwanano wa mina na vona: hikuva hi mina Yehovha, Xikwembu xa vona. 
45 Ndzi ta tsundzuka ntwanano lowo ndzi wu endleke ni vatata wa vona lava ndzi va humeseke ha wona etikweni ra Egipta, emahlweni ka matiko, leswaku ndzi va Xikwembu xa vona: hi mina Yehovha.’ ”
46 Hi wona marito, ni ku lerisa, ni milawu leyi Yehovha a yi vekeke ha Muxe, exikarhi ka yena ni vana va Israele, entshaveni ya Sinayi.
LEVHITIKA 27
01 Yehovha a byela Muxe, a ku: 
2 “Byela vana va Israele u ku eka vona: ‘Kutakuloko munhu a tibohile hi ku hlambanya leswaku a ta humesela Yehovha mali yo ringanisa nxavo wa munhu: 
3 Loko a ri wanuna wa malembe ya makume mambirhi, ku yisa eka ntlhanu wa makume na khume rin'we, ku ringanisa ku ta va ka tixikele ta silivhere ta ntlhanu wa makume hi mpimo wa xikele ya vukwetsimelo; 
4 loko a ri wansati, ku ringanisa ku ta va ka tixikele ta makume manharhu. 
5 Loko va ri va malembe ya ntlhanu ku fika eka malembe ya makume mambirhi, ku ringanisa ku ta va ka tixikele ta makume mambirhi loko a ri wandzisanyana; loko a ri wanhwanyana, ti ta va tixikele ta khume. 
6 Loko va ri va n'hweti yin'we ku yisa eka malembe ya ntlhanu, ku ringanisa ku ta va ka tixikele ta ntlhanu ta silivhere loko a ri wandzisanyana, ni tixikele tinharhu, loko a ri wanhwanyana. 
7 Loko va ri lava tlulaka malembe ya ntlhanu wa makume na khume rin'we, ku ringanisa ku ta va ka tixikele ta khume na ntlhanu loko a ri wanuna, eka tixikele ta khume loko a ri wansati. 
8 Kungakuloko munhu a tsandzeka ku humesa mali hi mpimo wa kona, u ta yisiwa eka muprista, kutani muprista la nga vula mpimo wa yena, u ta ringanisa loyi a tiboheke hi ku hlambanya hi ku xaxameta leswi a swi fuweke.
9 “ ‘Loko swi ri swifuwo leswi nga humeseriwaka Yehovha, hinkwaswo leswi humeseriweke Yehovha swi hlawulekile. 
10 Va nga ka va nga swi hundzuluxi, ni ku humesa leswo biha ematshan'weni ya leswo saseka, hambi swi ri leswo saseka ematshan'weni ya leswo biha; kambe loko va humese xifuwo xin'wana ematshan'weni ya xin'wana, swi ta va leswi hlawuriweke ha swimbirhi. 
11 Loko xi ri xifuwo lexi nga tengangiki, lexi va nga swi kotiki ku xi humesela Yehovha, va ta yisa xifuwo eka muprista, 
12 kutani muprista u ta xi ringanisa hi ku saseka ka xona, kumbe hi ku biha ka xona, kutani va ta endla hi ku ringanisa ka muprista. 
13 Kambe loko va rhandza ku xi kutsula, va ta engetela mali ya xona hi ku avanyisa ka vuntlhanu bya nxavo.
14 “ ‘Kutakuloko munhu a hlawulele Yehovha yindlu ya yena, muprista u ta yi ringanisa hi ku saseka ka yona, kumbe hi ku biha ka yona kutani ku ta endliwa hi ku ringanisa ka muprista. 
15 Kambe munhu la hlawuleleke Yehovha yindlu ya yena loko a rhandza ku yi kutsula, u ta yi engetela hi ku avanyisa ka vuntlhanu bya mali ya yona, kutani yi ta va ya yena.
16 “ ‘Kungakuloko munhu a hlawulele Yehovha ndzima ya nsimu ya yena, ku ringanisa ka wena ku ta endliwa hi mpimo wa leswi byariwaka kona, ti ri tixikele ta ntlhanu wa makume ta silivhere, ematshan'weni ya   ya mbewu. 
17 Loko a hlawulela Yehovha nsimu ya yena ku suka eka lembe ra Jubili, ku ta endliwa hi ku ringanisa kuloku. 
18 Kambe loko a hlawulela Yehovha nsimu ya yena endzhaku ka Jubili, muprista u ta ringanisa mali hi nhlayo ya malembe lama seleke ku ya fika Jubili, kutani ku ta hungutiwa mali leyi ringanaka. 
19 Kungakuloko loyi a hlawuleleke Yehovha nsimu ya yena, a rhandza ku yi kutsula, u ta engetela hi ku avanyisa ka vuntlhanu bya mali leyi ringanisiweke hi muprista, kutani nsimu yi ta va ya yena. 
20 Loko a nga kutsuli nsimu, kambe a yi xavisa eka munhu un'wana, yi nga ka yi nga ha kutsuriwi. 
21 Ni loko muxavi wa nsimu a ta huma eka yona hi lembe ra Jubili, yi ta hlawuleriwa Yehovha kukotisa nsimu leyi nyikiweke hi ku hlambanya; yi ta va ya muprista.
22 “ ‘Kutakuloko munhu a hlawulela Yehovha nsimu leyi a yi xaveke, leyi nga riki ya ndzhaka ya yena, 
23 muprista u ta ringanisa mali ya yona hi ku hlaya ku fika eka lembe ra Jubili, kutani munhu loyi u ta humesa mali ya yona hi siku rolero, hikuva nsimu yi hlawuleriwe Yehovha. 
24 Hi lembe ra Jubili, nsimu yi ta tlhelela eka muxavisi wa yona, hikuva yi huma endzhakeni ya yena.
25 “ ‘Ku ringanisa hinkwako ka wena ku ta endliwa hi xikele ya vukwetsimelo, xikele yi ni   ta makume mambirhi.
26 “ ‘Kambe munhu a nga ka a nga hlawuli mativula ya swifuwo swa yena, hikuva i ya Yehovha hi leswi ma nga mativula, hambi ma ri ya swifuwo leswikulu hambi ya leswitsongo, i ya Yehovha. 
27 Loko xi ri xifuwo lexi nga tengangiki, xi ta kutsuriwa hi mali ya ku ringanisa, va engetela hi ku avanyisa ka vuntlhanu bya yona, kambe loko xi nga kutsuriwi, xi ta xavisiwa hi laha u xi ringaniseke hakona.
28 “ ‘Ntsena hinkwaswo leswi nyikiweke Yehovha hi munhu hi ku hlambanya, i anathema; hambi a ri munhu, hambi xi ri xifuwo, hambi nsimu ya ndzhaka, swi nga ka swi nga xavisiwi, kambe swi nga ka swi nga kutsuriwi: hinkwaswo leswi swa anathema swi hlawulekile swinene, i swa Yehovha. 
29 Munhu la endliweke anathema, leswaku a va anathema, a nga kutsuriwi, u ta dlawa kunene.
30 “ ‘Ku avanyisa ka vukhume hinkwabyo bya leswi tshoveriwaka, lebyi pamburiweke etimbewini, ni le mihandzwini ya mirhi, i swa Yehovha, swi hlawuleriwe Yehovha. 
31 Loko munhu a rhandza ku kutsula swa vukhume bya yena, u ta swi engetela hi ku avanyisa ka vuntlhanu bya swona. 
32 Loko swi ri swa vukhume swa swifuwo leswikulu ni leswitsongo swa hinkwaswo leswi risiwaka, xifuwo xin'wana ni xin'wana xa vukhume xi ta hlawuleriwa Yehovha. 
33 Va nga ka va nga hlawuli lexo saseka, kumbe lexo biha; va nga ka va nga humesi xin'wana ematshan'weni ya xin'wana, kambe loko va endlisa sweswo, xifuwo lexi hlawuriweke, ni lexi humesiweke ematshan'weni ya xona, swi ta va leswi hlawuriweke ha swimbirhi: swi nga ka swi nga kutsuriwi.’ ”
34 Hi yona milawu leyi Yehovha a yi nyikeke Muxe entshaveni ya Sinayi, leswaku yi va milawu ya vana va Israele.
TINHLAYO 1
01 Yehovha a byela Muxe loko a ri emananga ya Sinayi, etabernakeleni ya nhlengeletano, hi siku ro rhanga ra n'hweti ya vumbirhi, hi lembe ra vumbirhi ra ku huma ka vona etikweni ra Egipta, a ku:
2 “Hlayani vana hinkwavo va Israele, mi ya hi tindlu ta vona, ni swivongo swa vatata wa vona, mi hlaya mavito ya vavanuna hinkwavo hi tinhloko ta vona, 
3 ku sungula hi va malembe ya 20 ni lava tlulaka, mi hlaya, wanuna un'wana ni un'wana la hlomaka eIsraeleni; u ta hlaya ntsengo wa vona hi mavandla ya vona, u ri na Aroni; 
4 ku ta huma na n'wina wanuna wa nyimba yin'wana ni yin'wana, yi nga hosi ya yindlu ya vatata wa yena.”
5 Hi wona mavito ya vavanuna lava nga ta mi pfuna: Enyimbeni, ya Rhuveni, Elizuri, n'wana Xedewuru;
6 ya Simiyoni, Xelumiele, n'wana Suri-Xadayi;
7 ya Yuda, Nahaxoni, n'wana Aminadaba;
8 ya Isakara, Netanele, n'wana Suwara;
9 ya Zebuloni, Eliyabu, n'wana Heloni;
10 ya vana va Yosefa: ya Efrayimi, Elixama n'wana Amihudi; ya Manase, Gamaliele, n'wana Pedasuru;
11 ya Benjamini, Abidana, n'wana Gidiyoni;
12 ya Dani, Ahiezere, n'wana Amixadayi;
13 ya Asere, Pagiele, n'wana Okirani;
14 ya Gadi, Eliyasafa, n'wana Duwele;
15 ya Neftali, Ahira, n'wana Enana.
16 Hi vona lava nga vitaniwa enhlengeletanweni, ti ri tihosi ta tinyimba ta vatata wa vona; hi tona tihosi ta madzanadzana ya Israele.
17 Muxe na Aroni va teka vavanuna valavo lava hlayiweke hi mavito ya vona, 
18 kutani hi siku ro rhanga ra n'hweti ya vumbirhi, va hlengeleta nhlengeletano hinkwayo, va tsariwa hi tindlu ta vona ni tinyimba ta vona, va ri karhi va hlaya mavito hi tinhloko ku sungula hi va malembe ya 20 ni lava tlulaka, 
19 hilaha Yehovha a leriseke Muxe hakona; a va hlaya emananga ya Sinayi.
20 Vana va Rhuveni, mativula ya Israele, vatukulu va vona hi tindlu ta vona, ni tinyimba ta vona, loko va hlaya mavito hi tinhloko, vavanuna hinkwavo, ku sungula hi va malembe ya 20, ni lava tlulaka, va ri vavanuna hinkwavo lava hlomaka: 
21 lava tsariweke va nyimba ya Rhuveni, a va ri 46 500.
22 Vana va Simiyoni, vatukulu va vona hi tindlu ta vona, ni tinyimba ta tona, lava tsariweke hi ku hlaya mavito ya vavanuna hinkwavo hi tinhloko ta vona, ku sungula hi va malembe ya 20, ni lava tlulaka, va ri vavanuna hinkwavo lava hlomaka: 
23 lava tsariweke va nyimba ya Simiyoni, a va ri 59 300.
24 Vana va Gadi, vatukulu va vona hi tindlu ta vona ni tinyimba ta vona, loko va hlaya mavito ya vavanuna hinkwavo lava hlomaka ku sungula hi va malembe ya 20 ni lava tlulaka, 
25 lava tsariweke va nyimba ya Gadi, a va ri 45 650.
26 Vana va Yuda, vatukulu va vona hi tindlu ta vona, ni tinyimba ta vona, lava tsariweke hi ku hlaya mavito ya vavanuna hinkwavo lava hlomaka, ku sungula hi va malembe ya 20, ni lava tlulaka; 
27 lava tsariweke va nyimba ya Yuda a va ri 74 600.
28 Vana va Isakara, vatukulu va vona hi tindlu ta vona, ni tinyimba ta vona, loko va hlaya mavito ya vavanuna hinkwavo lava hlomaka, ku sungula hi va malembe ya 20 ni lava tlulaka; 
29 lava tsariweke va nyimba ya Isakara a va ri 54 400.
30 Vana va Zebuloni, vatukulu va vona hi tindlu ta vona, ni tinyimba ta vona, loko va hlaya mavito ya vavanuna hinkwavo lava hlomaka, ku sungula hi va malembe ya 20, ni lava tlulaka; 
31 lava tsariweke va nyimba ya Zebuloni a va ri 57 400.
32 Vana va Yosefa: vana va Efrayimi, vatukulu va vona hi tindlu ta vona, ni tinyimba ta vona, loko va hlaya mavito ya vavanuna hinkwato lava hlomaka, ku sungula hi va malembe ya 20, ni lava tlulaka; 
33 lava tsariweke va nyimba ya Efrayimi, a va ri 40 500.
34 Vana va Manase, vatukulu va vona hi tindlu ta vona, ni tinyimba ta vona, loko va hlaya mavito ya vavanuna hinkwavo lava hlomaka ku sungula hi va malembe ya 20 ni lava tlulaka; 
35 lava tsariweke va nyimba ya Manase a va ri 32 200.
36 Vana va Benjamini, vatukulu va vona hi tindlu ta vona ni tinyimba ta vona, loko va hlaya mavito ya vavanuna hinkwavo lava hlomaka ku sungula hi va malembe ya 20, ni lava tlulaka; 
37 lava tsariweke va nyimba ya Benjamini a va ri 35 400.
38 Vana va Dani, vatukulu va vona hi tindlu ta vona, ni tinyimba ta vona, loko va hlaya mavito ya vavanuna hinkwavo lava hlomaka, ku sungula hi va malembe ya 20, ni lava tlulaka; 
39 lava tsariweke va nyimba ya Dani a va ri 62 700.
40 Vana va Asere, vatukulu va vona hi tindlu ta vona, ni tinyimba ta vona, loko va hlaya mavito ya vavanuna hinkwavo lava hlomaka, ku sungula hi va malembe ya 20, ni lava tlulaka; 
41 lava tsariweke va nyimba ya Asere a va ri 41 500.
42 Vana va Neftali, vatukulu va vona hi tindlu ta vona, ni tinyimba ta vona, loko va hlaya mavito ya vavanuna hinkwavo lava hlomaka, ku sungula hi va malembe ya 20, ni lava tlulaka; 
43 lava tsariweke va nyimba ya Neftali, a va ri 53 400.
44 Hi vona lava tsariweke i Muxe na Aroni va ri ni vavanuna va 12 ti nga tihosi ta Israele; wanuna un'we wa nyimba yin'wana ni yin'wana ya vatata wa vona. 
45 Hinkwavo vana va Israele lava tsariweke hi tindlu ta vatata wa vona, ku sungula hi va malembe ya 20, ni lava tlulaka, va ri vavanuna hinkwavo lava hlomaka; 
46 ntsengo hinkwawo wa vona lava tsariweke a va ri 603 550.
47 Loko va ri vana va Levhi, hi nyimba ya tata wa vona, a va tsariwanga na vona. 
48 Yehovha a byela Muxe, a ku: 
49 “Loko yi ri nyimba ya Levhi ntsena, u nga tsali tinhloko ta vona exikarhi ka vana va Israele. 
50 U ta veka emavokweni ya vana va Levhi yindlu ya vumbhoni ni swibya hinkwaswo swa yona, ni hinkwaswo swa yona. Va ta rhwala yindlu ni swingolongondzwana hinkwaswo swa yona; va ta tirha ntirho wa yona, kambe va ta gova ekusuhi ni yindlu hi ku yi rhendzela. 
51 Kutakuloko yindlu yi suka, Valevhi va ta yi hlanhla, ni loko yindlu yi yima, Valevhi va ta yi dzima; kambe wamatiko la nga ta yi tshinelela u ta dlawa.
52 “Vana va Israele va ta gova un'wana ni un'wana exivandleni xa yena, ekusuhi ni mfungho wa yena hi mitlawa ya vona. 
53 Kambe Valevhi va ta gova ekusuhi ni yindlu ya vumbhoni, va yi rhendzela, leswaku vukari bya mina byi nga tshuki byi pfurhela nhlengeletano ya vana va Israele; kutani Valevhi va ta langutela yindlu ya vumbhoni.” 
54 Vana va Israele va endla hinkwaswo hilaha Yehovha a leriseke Muxe hakona; va endlisa sweswo.
TINHLAYO 2
01 Yehovha a byela Muxe na Aroni, a ku: 
2 “Vana va Israele va ta gova un'wana ni un'wana ekusuhi ni mfungho wa yena, ni le hansi ka nceka wa tindlu ta vatata wa vona; va ta gova va langutene ni tabernakela ya nhlengeletano, va wu rhendzele hinkwako.
3 “Emahlweni, hitlhelo ra vuxa, ku ta tlhomiwa mfungho wa nxaxa wa Yuda hi mitlawa ya vona; hosi ya vana va Yuda, Nahaxoni n'wana Aminadaba, ni vandla ra yena, 
4 ni vanhu va ntsengo wa yena va 74 600. 
5 Lava nga ta gova etsheveni ra yena, i nyimba ya Isakara, hosi ya vana va Isakara, Netanele, n'wana Suwara, ni vandla ra yena, 
6 ni vanhu va ntsengo wa yena va 54 400; 
7 ni nyimba ya Zebuloni, hosi ya vana va Zebuloni, Eliyabu, n'wana Heloni ni vandla ra yena, 
8 ni vanhu va ntsengo wa yena va 57 400. 
9 Ntsengo hinkwawo wa vavanuna va mixaxa ya Yuda, va ri 186 400, hi mavandla ya vona; hi vona lava nga ta rhanga ku suka.
10 “Edzongeni, mfungho wa mixaxa ya Rhuveni hi mitlawa ya vona; hosi ya vana va Rhuveni, Elizuri, n'wana Xedewuru, ni vandla ra yena, 
11 ni vanhu va ntsengo wa yena va 46 500. 
12 Lava nga ta gova etsheveni ra yena, i nyimba ya Simiyoni; hosi ya vana va Simiyoni, Xelumiele, n'wana Suri-Xadayi, ni vandla ra yena, 
13 ni vanhu va ntsengo wa yena va 59 300; 
14 ni nyimba ya Gadi, hosi ya vana va Gadi, Eliyasafa, n'wana Duwele, ni vandla ra yena, 
15 ni vanhu va ntsengo wa yena va 45 650. 
16 Ntsengo hinkwawo wa vavanuna va mixaxa ya Rhuveni, va ri 151 450, hi mitlawa ya vona. Va ta suka va ri va vumbirhi.
17 “Kutani tabernakela ya nhlengeletano yi ta suka, nxaxa wa Valevhi wu va xikarhi ka mixaxa; va ta suka hilaha va govaka hakona; un'wana ni un'wana exivandleni xa yena, hi mifungho ya vona.
18 “Evupeladyambu, mfungho wa mixaxa ya Efrayimi hi mitlawa ya vona; hosi ya vana va Efrayimi, Elixama, n'wana Amihudi, ni vandla ra yena, 
19 ni vanhu va ntsengo wa yena va 40 500. 
20 Ekusuhi na yena, nyimba ya Manase; hosi ya vana va Manase, Gamaliele, n'wana Pedasuru, ni vandla ra yena, 
21 ni vanhu va ntsengo wa yena va 32 200; 
22 ni nyimba ya Benjamini, hosi ya vana va Benjamini, Abidana, n'wana Gidiyoni, ni vandla ra yena, 
23 ni vanhu va ntsengo wa yena va 35 400. 
24 Ntsengo hinkwawo wa vavanuna va mixaxa ya Efrayimi, va ri 108 100, hi mitlawa ya vona. Va ta suka va ri va vunharhu.
25 “En'walungwini, mfungho wa mixaxa ya Dani, hi mitlawa ya vona; hosi ya vana va Dani, Ahiezere, n'wana Amixadayi, ni vandla ra yena, 
26 ni vanhu va ntsengo wa yena va 62 700. 
27 Lava nga ta gova ekusuhi na vona, i nyimba ya Asere hosi ya vana va Asere, Pagiele, n'wana Okirani ni vandla ra yena, 
28 ni vanhu va ntsengo wa yena va 41 500; 
29 ni nyimba ya Neftali; hosi ya vana va Neftali, Ahira, n'wana Enana, ni vandla ra yena, 
30 ni vanhu va ntsengo wa yena va 53 400. 
31 Ntsengo hinkwawo wa vavanuna va mixaxa ya Dani, va ri 157 600. Va ta suka va ri ve ndzhaku, hi mifungho ya vona.”
32 Hi vona vana va Israele lava tsariweke hi tinyimba ta vona. Ntsengo hinkwawo wa mixaxa hi mitlawa ya vona a va ri va 603 550. 
33 Kambe Valevhi a va hlayiwanga exikarhi ka vana va Israele, hikuva Yehovha a lerisile Muxe hi sweswo. 
34 Vana va Israele va endla hinkwaswo hilaha Yehovha a leriseke Muxe hakona. A va govisa sweswo hi mifungho ya vona, kambe a va suka hi mukhuva wolowo, un'wana ni un'wana hi yindlu ya yena ni nyimba ya yena.
TINHLAYO 3
01 Hi vona vana va Aroni ni va Muxe, enkarhini lowu Yehovha a vulavulaka na Muxe entshaveni ya Sinayi. 
2 Hi wona mavito ya vana va Aroni: mativula i Nadabu, na Abihu, na Eliyazara, na Itamara. 
3 Hi wona mavito ya vana va Aroni va ri vaprista lava hlawuriweke, lava vekiweke ku tirha vuprista. 
4 Loko a ri Nadabu na Abihu, va file emahlweni ka Yehovha loko va tisa emahlweni ka Yehovha ndzilo wun'wana emananga ya Sinayi, kambe a va nga ri na vana, kutani Eliyazara na Itamara va tirha vuprista emahlweni ka Aroni, tata wa vona.
5 Kutani Yehovha a byela Muxe, a ku: 
6 “Tshineta rixaka ra Levhi, u ri veka emahlweni ka Aroni, muprista, leswaku ri ta n'wi pfuna. 
7 Va ta hlayisa leswi vekiweke eka yena, ni leswi vekiweke eka nhlengeletano, swi ri swingolongondzwana hinkwaswo leswi ku tirheriwaka Yehovha ha swona emahlweni ka tabernakela ya nhlengeletano va ta tirha ha swona ntirho wa yindlu ya Xikwembu. 
8 Va ta hlayisa swibya hinkwaswo swa tabernakela ya nhlengeletano, ni hinkwaswo leswi vana va Israele va fanelaka ku swi hlayisa ku tirha ntirho wa yindlu ya Xikwembu. 
9 U ta nyika Aroni ni vana va yena, Valevhi; va ta va va nyikiwile yena kunene exikarhi ka vana va Israele. 
10 U ta veka Aroni ni vana va yena leswaku va tirha ntirho wa vuprista, kambe wamatiko la nga ta tshinelela u ta dlawa.”
11 Yehovha a byela Muxe, a ku: 
12 “Waswivo, ndzi tekile vana va Levhi exikarhi ka vana va Israele, ematshan'weni ya mativula hinkwawo lama velekiweke hi vamana va vana va Israele, hi mukhuva lowu Valevhi va ta va va mina. 
13 Hikuva mativula hinkwawo i ya mina. Siku ndzi beke mativula hinkwawo etikweni ra Egipta, ndzi tihlawulele mativula hinkwawo ya Israele, ku sungula hi vanhu, ku yisa eka swifuwo, ma va ya mina: hi mina Yehovha.”
14 Kutani Yehovha a byela Muxe emananga ya Sinayi, a ku: 
15 “Hlaya vana va Levhi hi tindlu ta vatata wa vona, ni tindlu ta vona; u ta hlaya vavanuna hinkwavo, ku sungula hi va n'hweti yin'we ni lava tlulaka.” 
16 Kutani Muxe a hlaya ntsengo lowo hi ku lerisa ka Yehovha, hilaha a lerisiweke hakona.
17 Hi vona vana va Levhi hi mavito ya vona: Gerixoni, na Kohata na Merari. 
18 Mavito ya vana va Gerixoni hi tindlu ta vona: Libini na Ximeyi. 
19 Vana va Kohata hi tindlu ta vona: Amirama, na Yisihara, na Hebroni, na Uziele. 
20 Vana va Merari, hi tindlu ta vona; Maheli na Muxi. Hi tona tinyimba ta Valevhi hi tindlu ta vatata wa vona.
21 Vana va Gerixoni; nyimba ya va Libini, ni nyimba ya va Ximeyi; hi tona tinyimba ta va Gerixoni. 
22 Ntsengo wa vona, loko va hlaya va xinuna hinkwavo ku sungula hi va n'hweti yin'we ni lava tlulaka: lava hlayiweke a va ri 7 500. 
23 Tinyimba ta va Gerixoni a ti gova endzhaku ka Yindlu, tlhelo ra vupeladyambu. 
24 Hosi ya nyimba ya va Gerixoni a a ri Eliyasafa, n'wana Laele. 
25 Leswi va Gerixoni a va swi hlayisa swa tabernakela ya nhlengeletano, a yi ri Yindlu, ni tabernakela ni lwangu ra yona, ni nguvu ya nyangwa ya tabernakela ya nhlengeletano; 
26 ni tinguvu ta xivava, ni nguvu ya nyangwa ya xivava, lexi nga ekusuhi ni yindlu ni alitari, ematlhelweni hinkwawo, ni tingoti ta xona ta ntirho hinkwawo wa xona.
27 Vana va Kohata: nyimba ya va Amirama, ni nyimba ya va Yisihara, ni nyimba ya va Hebroni, ni nyimba ya va Uziele; hi tona tinyimba ta va Kohata. 
28 Loko va hlaya va xinuna hinkwavo, ku sungula hi va n'hweti yin'we ni lava tlulaka, a va ri 8 600, lava hlayisaka swa vukwetsimelo. 
29 Tinyimba ta vana va Kohata a ti gova etsheveni ra yindlu, edzongeni. 
30 Hosi ya yindlu ya va Kohata a a ri Elisafani, n'wana Uziele. 
31 A va hlayisa areka ni tafula, ni kandelari, ni tialitari ni swibya swa ntirho wa vukwetsimelo, ni nguvu, ni swilo hinkwaswo swa yona. 
32 Hosi ya tihosana ta Valevhi a a ri Eliyazara, n'wana Aroni, muprista. A a ri mulanguteri wa lava hlayisaka vukwetsimelo.
33 Vana va Merari: nyimba ya va Maheli, ni nyimba ya va Muxi; hi tona tinyimba ta Merari. 
34 Ntsengo wa vona loko va hlaya va xinuna hinkwavo, ku sungula hi va n'hweti yin'we ni lava tlulaka, a va ri 6 200. 
35 Hosi ya yindlu ya vatata va tinyimba ta Merari a a ri Suriele n'wana Abihayili. A va gova etsheveni ra yindlu, en'walungwini. 
36 Vana va Merari a va hlayisa mapulangi ya yindlu, ni timbalelo ta yona, ni timhandze ta yona, ni switshamo swa yona, ni swibya hinkwaswo swa ntirho wa yona; 
37 ni timhandze ta xivava xa matlhelo hinkwawo, ni switshamo swa tona, ni timhingu ni tingoti ta tona.
38 Lava govaka emahlweni ka yindlu, evuxeni, emahlweni ka tabernakela ya nhlengeletano, evurhongeni, a a ri Muxe na Aroni, ni vana va vona, a va hlayisela vana va Israele vukwetsimelo lebyi va byi tshembisiweke; kambe wamatiko la nga ta tshinela u ta dlawa.
39 Ntsengo hinkwawo wa Valevhi, lava hlayiweke i Muxe na Aroni hi ku lerisa ka Yehovha hi tinyimba ta vona, hinkwavo va xinuna, ku sungula hi va n'hweti yin'we, ni lava tlulaka, a va ri 22 000.
40 Kutani Yehovha a ku eka Muxe: “Hlaya mativula hinkwawo ya xinuna ya vana va Israele, ku sungula hi va n'hweti yin'we, ni lava tlulaka u tala ntsengo wa mavito ya vona. 
41 U ta ndzi tekela Valevhi (hi mina Yehovha), ematshan'weni ya mativula hinkwawo exikarhi ka vana va Israele; u ta teka ni swifuwo swa Valevhi ematshan'weni ya mativula hinkwawo exikarhi ka swifuwo swa vana va Israele.” 
42 Kutani Muxe a hlaya exikarhi ka vana va Israele mativula hinkwawo hilaha Yehovha a n'wi leriseke hakona. 
43 Ntsengo hinkwawo wa mativula ya xinuna, loko va hlaya mavito ku sungula hi va n'hweti yin'we ni lava tlulaka, a va ri 22 273.
44 Yehovha a vulavula kambe na Muxe, a ku: 
45 “Teka Valevhi ematshan'weni ya mativula hinkwawo ya vana va Israele, teka ni swifuwo swa Valevhi ematshan'weni ya swifuwo swa vona; kutani Valevhi va ta va va mina: hi mina Yehovha. 
46 Ku kutsula mativula ya 273 lama tlulaka Valevhi, u ta teka tixikele ta ntlhanu hi nhloko yin'wana ni yin'wana; 
47 u ta pima hi xikele ya vukwetsimelo: i xikele leyi nga ni  ta 20. 
48 U ta nyika Aroni ni vana va yena mali leyi, ku kutsula lava va tlulaka.” 
49 Kutani Muxe a teka mali ya ku kutsula lava tlulaka lava kutsuriweke hi Valevhi; 
50 a a nyikiwile mali leyi hi vamativula va vana va Israele: ti ri tixikele ta 1 365, hi xikele ya vukwetsimelo. 
51 Kutani Muxe a nyika Aroni ni vana va yena mali ya nkutsulo, hi ku lerisa ka Yehovha, hilaha Yehovha a leriseke Muxe hakona.
TINHLAYO 4
01 Yehovha a byela Muxe na Aroni, a ku: 
2 “A ku hlayiwe vana va Kohata exikarhi ka vana va Levhi, hi tinyimba ta vona, ni tindlu ta vatata wa vona, 
3 ku sungula hi va malembe ya 30 ni lava tlulaka, ku fika eka va malembe ya 50, hinkwavo lava nghenaka enxaxeni wa ntirho wa tabernakela ya nhlengeletano.
4 “Hi wona ntirho wa vana va Kohata etabernakeleni ya nhlengeletano, xikwetsimisiso.
5 “Kutakuloko mixaxa yi fanele ku suka, Aroni ni vana va yena va ta ta xikisa xisirhelo xa nguvu, va funengeta areka ya vumbhoni ha yona; 
6 va ta veka ehenhla ka yona nkumba wa madzovo ya tintini, va andlala ehenhla ka wona nguvu leyikulu ya xivunguvungu, va nghenisa ni mimpingu. 
7 Va ta funengeta tafula ra xikombiso hi nguvu ya xivunguvungu, va veka ehenhla ka rona mikambana, ni mindzheko, ni mikamba, ni makhuwana ya ku xuva; swinkwa swa masiku swi ta va ehenhla ka rona; 
8 kutani va ta funengeta swilo leswi hi nguvu ya karmesi; yona nguvu va ta yi funengeta hi madzovo ya tintini lama rhungiweke, kutani va ta nghenisa mimpingu eka rona. 
9 Va ta teka nguvu ya xivunguvungu, va funengeta ha yona kandelari ya rivoningo, ni mavoningo ya yona, ni swikero swa yona, ni swibya swa nkuma, ni makhuwana hinkwawo ya yona ya mafurha, swi ri swibya leswi va tirhaka ha swona ntirho wa yona; 
10 va ta yi veka swin'we ni swibya hinkwaswo swa yona emadzobyeni lama rhungiweke ya tintini; kutani va ta yi veka erihlakeni. 
11 Va ta funengeta alitari ya nsuku hi nguvu ya xivunguvungu; va yi funengeta kambe hi madzovo ya tintini lama rhungiweke, kutani va ta nghenisa mimpingu ka yona. 
12 Va ta teka swibya hinkwaswo swa ntirho, leswi va tirhaka ha swona ntirho evukwetsimelweni, va ta swi veka engubyeni ya xivunguvungu, va engeta va swi funengeta hi madzovo ya tintini lama rhungiweke, kutani va ta swi veka erihlakeni. 
13 Va ta susa nkuma ealitarini, kutani va yi funengeta hi nguvu ya 
14 ehenhla ka yona va ta veka swibya hinkwaswo leswi va tirhaka ntirho wa yona ha swona: swimbitana swa mirhi ya risuna, ni tiforoko, ni tifoxolo ni mindzheko, yi ri mitirho hinkwayo ya alitari, va ta swi funengeta hi madzovo ya tintini lama rhungiweke, kutani va ta nghenisa mimpingu eka yona.
15 “Aroni ni vana va yena loko va ta va va hetile ku funengeta vukwetsimelo ni mitirho hinkwayo ya byona, mixaxa yi ta fanela ku suka; kwalaho, vana va Kohata va ta nghena ku swi rhwala. Kambe va nga tshuki va khumba xilo lexi hlawuriweke hikuva va nga fa. Hi wona ndzhwalo wa vana va Kohata etabernakeleni ya nhlengeletano.
16 “Eliyazara, n'wana Aroni, muprista, u ta va mulanguteri wa mafurha ya rivoni, ni wa mirhi ya risuna, ni wa mhamba ya masiku, ni wa mafurha ya xitolelo; u ta langutela Yindlu hinkwayo ni hinkwaswo swa yona, ni swa vukwetsimelo, ni mitirho ya byona.”
17 Yehovha a byela Muxe na Aroni, a ku: 
18 “Chavani leswaku nyimba ya tindlu ta va Kohata yi susiwa exikarhi ka Valevhi; 
19 kambe va endleleni leswi, leswaku va hanya, va nga tshuki va fa loko va ta tshinelela xikwetsimisiso: Aroni ni vana va yena va ta ta veka un'wana ni un'wana entirhweni wa yena ni le ndzhwalweni wa yena. 
20 Kutani va nga ka va nga ngheni ku languta, hambi ku ri kutsongo, swilo leswi hlawuriweke; hikuva va nga fa.”
21 Yehovha a byela Muxe, a ku: 
22 “Hlaya ni vana va Gerixoni, hi tindlu ta vatata wa vona, ni tinyimba ta vona. 
23 U va hlaya ku sungula hi va malembe ya 30 ni lava tlulaka, ku fika eka va malembe ya 50: hinkwavo lava nghenaka enxaxeni wa ntirho wa tabernakela ya nhlengeletano. 
24 Hi wona ntirho wa tindlu ta va Gerixoni, hambi ku ri ku tirha, hambi ku ri ku rhwala. 
25 Va ta rhwala tinguvu ta yindlu ni tabernakela ya nhlengeletano, xifunengeto xa yona, ni xifunengeto xa madzovo ya tintini lama tlhandlekisiwaka ehenhla, ni nguvu ya nyangwa ya tabernakela ya nhlengeletano; 
26 ni tinguvu ta xivava, ni nguvu ya nyangwa ya xivava lexi nga ekusuhi ni Yindlu ni alitari, ematlhelweni hinkwawo; ni tingoti ta tona, ni swibya hinkwaswo swa mitirho ya tona; va ta tirha mitirho hinkwayo ya xona. 
27 Ntirho hinkwavo wa vana va Gerixoni wu ta lerisiwa hi Aroni ni vana va yena, hambi leswi va nga ta swi rhwala, hambi leswi va nga ta swi tirha: mi ta veka eka vona ni ku va tshembisa hinkwaswo leswi va nga ta swi rhwala. 
28 Hi wona ntirho wa tindlu ta va Gerixoni etabernakeleni ya nhlengeletano, ni leswi vekiweke eka vona, va ri ehansi ka Itamara, n'wana Aroni, muprista.
29 “U ta hlaya vana va Merari hi tinyimba ta vona ni tindlu ta vatata wa vona. 
30 U va hlaya u sungula hi va malembe ya 30 ni lava tlulaka, ku fika eka va malembe ya 50: hinkwavo lava nga ta nghena enxaxeni wa ntirho wa tabernakela ya nhlengeletano. 
31 Hi swona leswi tshembisiweke eka vona, leswi va nga ta swi rhwala, wu va ntirho hinkwawo wa vona etabernakeleni ya nhlengeletano: Mapulangi ya Yindlu, ni timbalelo ta yona, ni timhandze ta yona, ni switshamo swa yona, 
32 ni timhandze ta xivava swa matlhelo hinkwawo ni switshamo swa tona ni timhingu ni tingoti, ni swilo hinkwaswo swa tona, ni mitirho hinkwayo ya tona; mi ta swi veka eka vona hi ku hlaya mavito ya swilo leswi va fanelaka ku swi hlayisa ni ku swi rhwala. 
33 Hi wona ntirho wa vatukulu va vana va Merari; mitirho hinkwayo ya vona etabernakeleni ya nhlengeletano, yi lerisiwa hi Itamara, n'wana Aroni, muprista.”
34 Kutani Muxe, na Aroni, ni tihosi ta nhlengeletano, va hlaya vana va Kohata hi tinyimba ta vona, ni tindlu ta vatata wa vona, 
35 va sungula hi va malembe ya 30, ni lava tlulaka, ku fika eka va malembe ya 50; hinkwavo lava nghenaka enxaxeni wa ntirho wa tabernakela ya nhlengeletano. 
36 Ntsengo wa vona hi tindlu ta vona a wu ri wa 2 750. 
37 Hi vona lava hlayiweke va tindlu ta va Kohata; hinkwavo va khome ntirho etabernakeleni ya nhlengeletano, va ri lava Muxe na Aroni va va hlayeke hi ku lerisa ka Yehovha ha Muxe.
38 Ntsengo wa vana va Gerixoni, hi tinyimba ta vona, ni tindlu ta vatata wa vona, 
39 ku sungula hi va malembe ya 30, ni lava tlulaka, ku fika eka va malembe ya 50 hinkwavo lava nghenaka enxaxeni wa ntirho wa tabernakela ya nhlengeletano: 
40 ntsengo wa vona hi tinyimba ta vona, ni tindlu ta vatata wa vona, a va ri va 2 630. 
41 Hi vona lava hlayiweke va tindlu ta vana va Gerixoni, hinkwavo va khome ntirho etabernakeleni ya nhlengeletano, va ri lava Muxe na Aroni va va hlayeke hi ku lerisa ka Yehovha.
42 Ntsengo wa vana va Merari, hi tinyimba ta vona, ni tindlu ta vatata wa vona, 
43 ku sungula hi va malembe ya 30, ni lava tlulaka, ku fika eka va malembe ya 50; hinkwavo lava nghenaka enxaxeni wa ntirho wa tabernakela ya nhlengeletano: 
44 ntsengo wa vona hi tindlu ta vona a va ri va 3 200. 
45 Hi vona lava hlayiweke va tindlu ta Merari, lava Muxe na Aroni va va hlayeke hi ku lerisa ka Yehovha ha Muxe.
46 Ntsengo hinkwawo wa Valevhi, lava Muxe na Aroni ni tihosi ta Israele va va hlayeke hi tinyimba ta vona, ni tindlu ta vatata wa vona, 
47 ku sungula hi va malembe ya 30, ni lava tlulaka, ku fika eka va malembe ya 50, va ri hinkwavo lava khomaka ntirho, ni lava rhwalaka tabernakela ya nhlengeletano: 
48 lava hlayiweke va vona a va ri va 8 580. 
49 Va hlayiwe i Muxe, hi ku lerisa ka Yehovha, un'wana ni un'wana a nyikiwa ntirho wa yena, kumbe ndzhwalo wa yena; va hlayiwile hi yena, hilaha Yehovha a leriseke Muxe hakona.
TINHLAYO 5
01 Yehovha a byela Muxe, a ku: 
2 “Lerisa vana va Israele leswaku va humesa emixaxeni un'wana ni un'wana wa nhlokonho, ni wa ndzundzwana, hambi la nyamisiweke hi mufi. 
3 Mi ta va humesa, hambi va ri vavanuna, hambi vavasati; mi va humesa emixaxeni, va nga tshuki va nyamisa mixaxa ya vona leyi ndzi tshamaka exikarhi ka yona.” 
4 Kavaloko vana va Israele va endlisa sweswo, va va humesa emixaxeni, hilaha Yehovha a leriseke Muxe hakona; vana va Israele va endlisa sweswo.
5 Yehovha a byela Muxe, a ku: 
6 “Byela vana va Israele, u ku: ‘Loko munhu a dyohele warikwavo, hambi a ri wanuna, hambi a ri wansati, u dyohele na yena Yehovha; ni loko munhu loyi a ri ni nandzu wa xilo xihi ni xihi, 
7 u ta tivula nandzu wa yena kutani u ta tlherisela swilo hinkwaswo leswi a swi kumeke, ku nga ri hi ku lulama, a swi engetela hi ku avanyisa ka vuntlhanu, a nyika loyi a n'wi dyeleteke. 
8 Kutakuloko munhu loyi a nga ri na mudyandzhaka la tivaka ku amukela swilo leswi dyeletiweke, swi ta nyikiwa Yehovha, eka muprista, swin'we ni khuna ra ku riha, leri va nga ta phahlela lowa nandzu mhamba ha rona. 
9 Hinkwaswo leswi pamburiweke eka swilo leswi hlawuriweke, leswi vana va Israele va swi tisaka eka muprista, swi ta va swa yena. 
10 Swilo leswi hlawuriweke swa un'wana ni un'wana swi ta va swa yena; leswi nyikiweke muprista, swi ta va swa yena.’ ”
11 Yehovha a byela Muxe, a ku: 
12 “Byela vana va Israele, u ku eka vona: ‘Kungakuloko wansati a hunguka, u dyohele nuna wa yena; 
13 loko wanuna un'wana o etlela na yena, nuna wa yena a nga swi tivi; hambiloko a dyohile exihundleni, timbhoni ti nga ri kona ku vula swa yena, ni loko a nga khomiwangi eku dyoheni ka yena; 
14 loko moya wa rilondzo wu nghena eka nuna wa yena, kutani a va ni rilondzo eka nsati wa yena la endleke xivi, ni loko moya wa rilondzo wu nghene eka yena, kutani a londza nsati wa yena; hambiloko nsati wa yena a nga endlanga xivi, 
15 nuna loyi u ta yisa nsati wa yena emahlweni ka muprista, a tisa nyiko hikwalaho ka wansati, ku nga ku pambula ka vukhume bya   ya mapa ya  ; ntsena a nga ka a nga cheli mafurha eka wona, hambi yi ri mirhi ya risuna, hikuva i nyiko ya rilondzo, i nyiko ya xitsundzuxo leyi tsundzuxaka xidyoho. 
16 Muprista u ta n'wi tshineta, kutani u ta yima emahlweni ka Yehovha. 
17 Muprista u ta teka mati lama hlawuriweke embiteni ya vumba, a teka ni ntshuri lowu nga ehansi endzeni ka yindlu, kutani a wu chela ematini. 
18 Muprista u ta yimisa wansati emahlweni ka Yehovha, kutani u ta funungula nhloko ya wansati, kutani a veka eswandleni swa yena nyiko ya xitsundzuxo, leyi nga nyiko ya rilondzo, kutani muprista u ta tamela evokweni ra yena mati yo dzunga lama nga ni ndzhukano. 
19 Kutani muprista u ta hlambanyisa wansati, a ku eka yena: “Kungakuloko wanuna ni un'we a nga sivamanga na wena, ni loko u nga hungukanga ku endla xivi, leswi u nga ehansi ka nuna wa wena, u nga tshuki u twa ku vaviseka hi mati lawa yo dzunga ya ndzhukano. 
20 Kambe leswi u nga ni nuna wa wena, kutani u hambukele ku endla xivi ni nuna un'wana, a nga riki wa wena a oswana na wena,” 
21 muprista u ta hlambanyisa wansati hi ku hlambanya lokukulu, a ku eka yena: “Yehovha a a ku nyikete endzhukanweni ni ku yirisiwa etikweni ra wena, a ondzisa matsheve ya wena ni ku kukumukisa khwiri ra wena, 
22 ni mati lawa ya ndzhukano a ma nghene emarhumbyini ya wena, a kukumukisa khwiri ra wena, ni ku ondzisa matsheve ya wena”; wansati u ta ku: “Kunene, kunene.” 
23 Muprista u ta tsala ku hlambanya loku epapilweni, kutani u ta ku hlangula ematini yo dzunga; 
24 kutani u ta nwisa wansati mati yo dzunga ya ndzhukano, kutani mati ya ndzhukano ma ta nghena endzeni ka yena, ma n'wi luma; 
25 kutani muprista u ta teka emavokweni ya wansati nyiko ya rilondzo, a ndziwita nyiko emahlweni ka Yehovha, kutani u ta yi tshineta ealitarini; 
26 muprista u ta nusa xandla xa nyiko leyi ya xitsundzuxo a swi hisa ealitarini, a ta nwisa wansati mati. 
27 Kutakuloko a n'wi nwisile mati lawa, ku ta humelela leswaku loko a tinyamisile, ni loko a dyohele nuna wa yena hi ku endla vuoswi, mati ya ndzhukano ma ta nghena eka yena ku n'wi luma; khwiri ra yena ri ta kukumuka, matsheve ya yena ma ta ondza, kutani nsati loyi, u ta va ndzhukano etikweni ra yena.
28 “ ‘Kambe, kungakuloko nsati loyi a nga tinyamisanga, ni loko a tengile, a nga ka a nga twi ku vaviseka ha nchumu, a ta engeta a veleka.
29 “ ‘Hi wona nawu wa rilondzo; hileswaku loko wansati la nga ni nuna a hambukele ku endla vuoswi, 
30 hambiloko moya wa rilondzo wu nghenile eka nuna un'wana, kutani a londza nsati wa yena, u ta yimisa nsati wa yena emahlweni ka Yehovha, kutani muprista u ta n'wi ringa hi nawu lowu hinkwawo. 
31 Wanuna u ta pfumala nandzu, kambe wansati u ta rhwala nandzu wa yena.’ ”
TINHLAYO 6
01 Yehovha a byela Muxe, a ku: 
2 “Byela vana va Israele, u ku eka vona: ‘Kungakuloko munhu, hambi a ri wanuna, hambi wansati, a tihlawulele hi ku tinyiketa Yehovha hi ku hlambanya, ku tiendla Munaziri, 
3 u ta titsona vhinyo ni byalwa; a nga ka a nga n'wi vhiniga ya byalwa; a nga ka a nga n'wi leswi humaka emihandzwini ya vhinya, a nga ka a nga dyi mihandzu ya vhinya hambi yi ri yimbisi, hambiloko yi omile. 
4 Hi masiku hinkwawo ya vunaziri bya yena, a nga ka a nga dyi leswi humaka evhinyeni, ku sungula hi timbewu ku yisa eka makamba. 
5 Hi masiku hinkwawo ya vunaziri bya yena, rikari ri nga tshuki ri khumba nhloko ya yena ku ko ku fika ku hela ka masiku lawa a tihlawuleleke ha wona ku tirhela Yehovha, u ta va la hlawuriweke, u ta tshika misisi ya yena yi tikulela ntsena. 
6 Hi masiku hinkwawo lawa a tihlawuleleke ha wona ku tirhela Yehovha, a nga tshuki a tshinelela mufi; 
7 hambi a ri tata wa yena, hambi mana wa yena, hambi makwavo, a nga tshuki a tinyamisela vona loko va file, hikuva ku hlawula ka Xikwembu xa yena ku le nhlokweni ya yena. 
8 Hi masiku hinkwawo ya vunaziri bya yena u hlawuleriwe Yehovha. 
9 Kungakuloko munhu a fa kan'wekan'we ekusuhi na yena, kutani a nyamisa nhloko ya yena leyi hlawuriweke, u ta byewula misisi hi siku ra ku tibasisa ka yena; u ta byewula hi siku ra 7. 
10 Hi siku ra 8, u ta tisa eka muprista matuva mambirhi, hambi ma ri mavondlo mambirhi ya magugurhwana, enyangweni ya tabernakela ya nhlengeletano. 
11 Muprista u ta humesa yin'wana yi va mhamba ya nandzu, yin'wana yi va holokosta; u ta tiendlela sweswo mhamba hikuva u tinyamisile hi mufi; hi siku rolero u ta kwetsimisa nhloko ya yena. 
12 U ta hlawulela Yehovha masiku ya Vunaziri bya yena, kutani u ta humesa xinyimpfana xa lembe rin'we yi va mhamba ya ku riha; masiku lama hundzeke ma nga ka ma nga hlayiwi, hikuva Vunaziri bya yena byi nyamisiwile.
13 “ ‘Hi wona nawu wa Munaziri. Siku a nga ta heta nkarhi wa Vunaziri bya yena, va ta n'wi yisa enyangweni ya tabernakela ya nhlengeletano, 
14 kutani u ta humesela Yehovha nyiko ya yena, xi va xinyimpfana xa lembe rin'we, lexi nga riki na xivati, xi va xa holokosta, ni nyimpfu ya lembe leyi nga riki na xivati, yi va ya gandzelo ra xidyoho ni khuna leri nga riki na xivati, ri va ra gandzelo ra ku khensa. 
15 U ta tisa ni xirhundzu xa swinkwa leswi nga riki na comela, swi ri swimbundzu swa mapa layo saseka lama pfuviweke hi mafurha, ni swinkwa leswo kala comela, leswi totiweke hi mafurha: ehenhla ka swona, u ta tisa nhlengo ni swakunwa. 
16 Muprista u ta swi humesa emahlweni ka Yehovha, kutani u ta humesa mhamba ya yena ya nandzu, ni holokosta ya yena. 
17 U ta humesa khuna ra gandzelo ra ku khensa Yehovha, ni xirhundzu xa swinkwa leswo kala comela, kutani u ta humesa nhlengo wa yena ni swakunwa. 
18 Munaziri u ta byewula nhloko ya yena leyi hlawuriweke enyangweni ya tabernakela ya nhlengeletano; u ta teka misisi ya nhloko ya yena leyi hlawuriweke, a yi hisa endzilweni lowu nga ehansi ka gandzelo ra ku khensa. 
19 Muprista u ta teka voko ra khuna loko ri swekiwile, ni ximbundzu lexo kala comela exirhundzwini, ni xinkwa lexo kala comela, u ta swi veka emavokweni ya Munaziri loko a byewurile nhloko ya yena leyi hlawuriweke. 
20 Muprista u ta swi ndziwita emahlweni ka Yehovha; i xilo lexi hlawuriweke ngopfu, leswi nga swa muprista, ni xifuva lexi hlawuriweke, ni nenge lowu pamburiweke. Kutani Munaziri u ta tiva ku nwa vhinyo.
21 “ ‘Hi wona nawu wa Munaziri la tiboheke hi ku hlambanya: hi wona nhlengo wa yena eka Yehovha hikwalaho ka vunaziri bya yena, swi ri handle ka leswi a swi kotaka ku swi humesa. U ta endlisa sweswo hi laha a tiboheke hi ku hlambanya; u ta endla hi nawu wa Vunaziri bya yena.’ ”
22 Yehovha a byela Muxe, a ku: 
23 “Byela Aroni ni vana va yena, u ku: ‘Mi ta katekisa sweswo vana va Israele, mi ku eka vona:
24 “ ‘Yehovha a a ku katekise, a a ku hlayise. 
25 Yehovha a a ku hatimisele mombo wa yena, a a ku endlele hi tintswalo! 
26 Yehovha a a ku hundzukele mombo wa yena, a a ku nyike ku rhula!
27 “ ‘Va ta vekela sweswo vito ra mina ehenhla ka vana va Israele, kutani mina ndzi ta va katekisa.’ ”
TINHLAYO 7
01 Siku Muxe a hetiseke ku yimisa Yindlu, ni ku yi kwetsimisa, ni ku yi hlawula swin'we ni swibya hinkwaswo swa yona; kuteloko a swi kwetsimisile, ni loko a swi hlawurile, 
2 tihosi ta Israele, ti nga tihosi ta tindlu ta vatata wa vona leti fumaka etinyimbeni, ti nga leti pfuneke ku hlaya vanhu, 
3 ti humesa mihlengo ya tona, ti yi tisa emahlweni ka Yehovha: ti ri tigolonyi ta 6 leti nga ni malwango, ni tihomu ta 12; golonyi yin'we yi ri ya tihosi timbirhi, ni homu yin'we ya hosi yin'wana ni yin'wana va swi humesa emahlweni ka Yindlu.
4 Kutani Yehovha a byela Muxe, a ku: 
5 “U swi amukela eka vona, swi ta pfuna ku tirha ntirho wa tabernakela ya nhlengeletano, u ta swi nyika Valevhi, eka un'wana ni un'wana hi ntirho wa yena.” 
6 Kavaloko Muxe a teka tigolonyi ni tihomu, a nyika Valevhi. 
7 A nyika tigolonyi letimbirhi ni tihomu ta mune eka vana va Gerixoni, hilaha va swi pfumaleke hakona entirhweni wa vona. 
8 A nyika tigolonyi ta mune ni tihomu ta 8 eka vana va Merari, hilaha va swi pfumaleke hakona entirhweni wa vona, va ri emavokweni ya Itamara, n'wana Aroni, muprista. 
9 Loko va ri vana va Kohata, a nga va nyikanga swona, hikuva leswi va tirhelaka swilo leswi hlawuriweke va swi pinga emakatleni. 
10 Tihosi ti humesa mihlengo ya tona ya ku khangula alitari, siku va yi kwetsimisaka: tihosi ti humelela emahlweni ka alitari ti ri ni mihlengo ya tona. 
11 Kutani Yehovha a ku eka Muxe: “Tihosi a ti humese mihlengo ya tona, yin'wana hi siku rin'wana, ni yin'wana hi siku rin'wana ku khangula alitari.”
12 La humeseke nhlengo wa yena siku ro rhanga a a ri Nahaxoni, n'wana Aminadaba, wa nyimba ya Yuda. 
13 Nhlengo wa yena a wu ri nkamba wa silivhere; ku tika ka wona a ti ri tixikele ta 130, ni nkambana wa silivhere wa tixikele ta 70, hi xikele ya vukwetsimelo; mikamba leyimbirhi a yi tele hi mapa layo saseka lama pfuviweke hi mafurha, ma va ya nyiko; 
14 ni ndzheko wa nsuku wa tixikele ta 10, lowu teleke hi mirhi ya risuna; 
15 ni nkunzi ni khuna, ni xinyimpfana xa lembe rin'we ya holokosta, 
16 ni xiphongo xa gandzelo ra xidyoho; 
17 ni swa gandzelo ra ku khensa, tinkunzi timbirhi, ni makhuna ya 5, ni swiphongo swa 5, ni swinyimpfana swa 5 swa lembe. Hi wona nhlengo wa Nahaxoni, n'wana Aminadaba.
18 Siku ra vumbirhi, Netanele n'wana Suwara, hosi ya nyimba ya Isakara, a tisa nhlengo wa yena. 
19 A humesa nhlengo wa yena, wu ri nkamba wa silivhere wa tixikele ta 130 ni nkambana wa silivhere wa tixikele ta 70, hi xikele ya vukwetsimelo; mikamba leyimbirhi yi tele hi mapa layo saseka, lama pfuviweke hi mafurha, ma va ya nyiko; 
20 ni ndzheko wa nsuku wa tixikele ta 10 lowu teleke hi mirhi ya risuna; 
21 ni xinkuzana, ni khuna, ni xinyimpfana xa lembe, swi va swa holokosta; 
22 ni xiphongo xa gandzelo ra xidyoho; 
23 ni swa gandzelo ra ku khensa, tinkunzi timbirhi, ni makhuna ya 5, ni swiphongo swa 5, ni swinyimpfana swa 5 swa lembe. Hi wona nhlengo wa Netanele, n'wana Suwara.
24 Siku ra vunharhu, hosi ya vana va Zebuloni, Eliyabu, n'wana Heloni. 
25 Nhlengo wa yena a wu ri nkamba wa silivhere wa tixikele ta 130, ni nkambana wa silivhere wa tixikele ta 70, hi xikele ya vukwetsimelo; mikamba leyimbirhi yi tele hi mapa layo saseka, lama pfuviweke hi mafurha, ma va ya nyiko; 
26 ni ndzheko wa nsuku wa tixikele ta 10, lowu teleke hi mirhi ya risuna; 
27 ni xinkuzana, ni khuna, ni xinyimpfana xa lembe swa holokosta; 
28 ni xiphongo xa gandzelo ra xidyoho; 
29 ni swa gandzelo ra ku khensa, tinkunzi timbirhi, ni makhuna ya 5, ni swiphongo swa 5 ni swinyimpfana swa 5 swa lembe. Hi wona nhlengo wa Eliyabu, n'wana Heloni.
30 Siku ra vumune, hosi ya vana va Rhuveni, Elizuri, n'wana Xedewuru. 
31 Nhlengo wa yena a wu ri nkamba wa silivhere wa tixikele ta 130, ni nkambana wa silivhere wa tixikele ta 70, hi xikele ya vukwetsimelo; mikamba leyimbirhi yi tele hi mapa layo saseka lama pfuviweke hi mafurha, ma va ya nyiko; 
32 ni ndzheko wa nsuku wa tixikele ta 10, lowu teleke hi mirhi ya risuna; 
33 ni xinkuzana ni khuna, ni xinyimpfana xa lembe swa holokosta; 
34 ni xiphongo xa gandzelo ra xidyoho; 
35 ni swa gandzelo ra ku khensa, tinkunzi timbirhi, ni makhuna ya 5 ni swiphongo swa 5, ni swinyimpfana swa lembe swa 5. Hi wona nhlengo wa Elizuri, n'wana Xedewuru.
36 Siku ra vuntlhanu, hosi ya vana va Simiyoni, Xelumiele, n'wana Suri-Xadayi. 
37 Nhlengo wa yena a wu ri nkamba wa silivhere wa tixikele ta 130, ni nkambana wa silivhere wa tixikele ta 70, hi xikele ya vukwetsimelo; mikamba leyimbirhi yi tele hi mapa layo saseka lama pfuviweke hi mafurha, ma va ya nyiko, 
38 ni ndzheko wa nsuku wa tixikele ta 10 lowu teleke hi mirhi ya risuna; 
39 ni xinkuzana, ni khuna, ni xinyimpfana xa lembe, swi va swa holokosta; 
40 ni xiphongo xa gandzelo ra xidyoho; 
41 ni swa gandzelo ra ku khensa, tinkunzi timbirhi ni makhuna ya 5, ni swiphongo swa 5 ni swinyimpfana swa lembe swa 5. Hi wona nhlengo wa Xelumiele, n'wana Suri-Xadayi.
42 Siku ra 6, hosi ya vana va Gadi, Eliyasafa n'wana Duwele. 
43 Nhlengo wa yena a wu ri nkamba wa silivhere wa tixikele ta 130, ni nkambana wa silivhere wa tixikele ta 70, hi xikele ya vukwetsimelo, mikamba leyimbirhi yi tele hi mapa layo saseka lama pfuviweke hi mafurha, ma va ya nyiko; 
44 ni ndzheko wa nsuku wa tixikele ta 10 lowu teleke hi mirhi ya risuna; 
45 ni xinkuzana, ni khuna, ni nyimpfana ya lembe, swi va swa holokosta; 
46 ni xiphongo xa gandzelo ra xidyoho; 
47 ni swa gandzelo ra ku khensa, tinkunzi timbirhi ni makhuna ya 5, ni swiphongo swa 5, ni swinyimpfana swa lembe swa 5. Hi wona nhlengo wa Eliyasafa, n'wana Duwele.
48 Siku ra 7, hosi ya vana va Efrayimi, Elixama, n'wana Amihudi. 
49 Nhlengo wa yena a wu ri nkamba wa silivhere wa tixikele ta 130 ni nkambana wa silivhere wa tixikele ta 70, hi xikele ya vukwetsimelo; mikamba leyimbirhi yi tele hi mapa layo saseka, lama pfuviweke hi mafurha, ma va ya nyiko; 
50 ni ndzheko wa nsuku wa tixikele ta 10 lowu teleke hi mirhi ya risuna; lowu teleke hi mirhi ya risuna; 
51 ni xinkuzana, ni khuna, ni nyimpfana ya lembe, swi va swa holokosta; 
52 ni xiphongo xa gandzelo ra xidyoho; 
53 ni swa gandzelo ra ku khensa, tinkunzi timbirhi ni makhuna ya 5, ni swiphongo swa 5, ni swinyimpfana swa lembe swa 5. Hi wona nhlengo wa Elixama, n'wana Amihudi.
54 Siku ra 8, hosi ya vana va Manase, Gamaliele n'wana Pedasuru. 
55 Nhlengo wa yena a wu ri nkamba wa silivhere wa tixikele ta 130, ni nkambana wa silivhere wa tixikele ta 70, hi xikele ya vukwetsimelo, mikamba leyimbirhi yi tele hi mapa layo saseka, lama pfuviweke hi mafurha, ma va ya nyiko; 
56 ni ndzheko wa nsuku wa tixikele ta 10 lowu teleke hi mirhi ya risuna; 
57 ni xinkuzana, ni khuna, ni nyimpfana ya lembe, swi va swa holokosta; 
58 ni xiphongo xa gandzelo ra xidyoho; 
59 ni swa gandzelo ra ku khensa, tinkunzi timbirhi, ni makhuna ya 5, ni swiphongo swa 5, ni swinyimpfana swa lembe swa 5. Hi wona nhlengo wa Gamaliele, n'wana Pedasuru.
60 Siku ra 9, hosi ya vana va Benjamini, Abidana, n'wana Gidiyoni. 
61 Nhlengo wa yena a wu ri nkamba wa silivhere wa tixikele ta 30, ni nkambana wa silivhere wa tixikele ta 70, hi xikele ya vukwetsimelo, mikamba leyimbirhi yi tele hi mapa layo saseka, lama pfuviweke hi mafurha, ma va ya nyiko; 
62 ni ndzheko wa nsuku wa tixikele ta 10 lowu teleke hi mirhi ya risuna; 
63 ni xinkuzana, ni khuna, ni nyimpfana ya lembe, swi va swa holokosta; 
64 ni xiphongo xa gandzelo ra xidyoho; 
65 ni swa gandzelo ra ku khensa, tinkunzi timbirhi, ni makhuna ya 5 ni swiphongo swa 5, ni swinyimpfana swa lembe swa 5. Hi wona nhlengo wa Abidana, n'wana Gidiyoni.
66 Siku ra khume, hosi ya vana va Dani, Ahiezere, n'wana Amixadayi. 
67 Nhlengo wa yena a wu ri nkamba wa silivhere wa tixikele ta 130 ni nkambana wa silivhere wa tixikele ta 70 hi xikele ya vukwetsimelo; mikamba leyimbirhi yi tele hi mapa layo saseka lama pfuviweke hi mafurha, ma va ya nyiko; 
68 ni ndzheko wa nsuku wa tixikele ta 10 lowu teleke hi mirhi ya risuna; 
69 ni xinkuzana, ni khuna, ni nyimpfana ya lembe, swi va swa holokosta; 
70 ni xiphongo xa gandzelo ra xidyoho; 
71 ni swa gandzelo ra ku khensa, tinkunzi timbirhi, ni makhuna ya 5, ni swiphongo swa 5, ni swinyimpfana swa lembe swa 5. Hi wona nhlengo wa Ahiezere, n'wana Amixadayi.
72 Siku ra 11, hosi ya vana va Asere, Pagiele, n'wana Okirani. 
73 Nhlengo wa yena a wu ri nkamba wa silivhere wa tixikele ta 130, ni nkambana wa silivhere wa tixikele ta 70, hi xikele ya vukwetsimelo, mikamba leyimbirhi yi tele hi mapa layo saseka lama pfuviweke hi mafurha ma va ya nyiko; 
74 ni ndzheko wa nsuku wa tixikele ta 10 lowu teleke hi mirhi ya risuna; 
75 ni xinkuzana, ni khuna, ni xinyimpfana xa lembe, swi va swa holokosta; 
76 ni xiphongo xa gandzelo ra xidyoho; 
77 ni swa gandzelo ra ku khensa tinkunzi timbirhi, ni makhuna ya 5 ni swiphongo swa 5, ni swinyimpfana swa lembe swa 5. Hi wona nhlengo wa Pagiele, n'wana Okirani.
78 Siku ra 12, hosi ya vana va Neftali, Ahira, n'wana Enana. 
79 Nhlengo wa yena a wu ri nkamba wa silivhere wa tixikele ta 130, ni nkambana wa silivhere wa tixikele ta 70, hi xikele ya vukwetsimelo, mikamba leyimbirhi yi tele hi mapa layo saseka, lama pfuviweke hi mafurha, ma va ya nyiko; 
80 ni ndzheko wa nsuku wa tixikele ta 10, lowu teleke hi mirhi ya risuna; 
81 ni xinkuzana, ni khuna, ni nyimpfana ya lembe, swi va swa holokosta; 
82 ni xiphongo xa gandzelo ra xidyoho; 
83 ni swa gandzelo ra ku khensa tinkunzi timbirhi, ni makhuna ya 5, ni swiphongo swa 5, ni swinyimpfana swa lembe swa 5. Hi wona nhlengo wa Ahira n'wana Enana.
84 Hi yona mihlengo ya tihosi ta Israele ya ku khangula alitari siku yi kwetsimisiweke: mikamba ya 12 ya silivhere, ni mikambana ya 12 ya silivhere, ni mindzheko ya 12 ya nsuku. 
85 Nkamba wun'wana ni wun'wana a wu ri wa tixikele ta 130 ta silivhere, ni nkambana wun'wana ni wun'wana wa 70, silivhere hinkwayo ya mikamba a yi ri ya tixikele ta 2 400, hi xikele ya vukwetsimelo. 
86 Ni mindzheko ya 12 leyi teleke hi mirhi ya risuna, ya tixikele ta 10, hi xikele ya vukwetsimelo, ntsengo wa nsuku hinkwawo wa mindzheko, a ti ri tixikele ta 120. 
87 Ntsengo wa swifuwo swa holokosta a ti ri tinkuzana ta 12, ni makhuna ya 12, ni swinyimpfana swa lembe swa 12, ni tinyiko ta swona; ni swiphongo swa 12 swa gandzelo ra xidyoho. 
88 Ntsengo wa swifuwo swa gandzelo ra ku khensa a ti ri tinkunzi ta 24, ni makhuna ya 60, ni swiphongo swa 60, ni swinyimpfana swa 60 swa lembe. Hi wona nhlengo wa ku khangula alitari loko va yi kwetsimisile.
89 Kutani kakuloko Muxe a tshama a nghena etabernakeleni ya nhlengeletano ku ya vulavula na Yehovha, a tshama a yingisa rito leri vulavulaka na yena, ri twakala evukhongelelweni lebyi nga ehenhla ka areka ya vumbhoni, exikarhi ka tikerubu timbirhi; hi sweswo Muxe a tshama a vulavula na Yena.
TINHLAYO 8
01 Yehovha a byela Muxe, a ku: 
2 “Byela Aroni, u ku eka yena: ‘Kutakuloko u tlhoma mavoningo, mavoningo ya 7, ma ta voningela emahlweni ka kandelari.’ ” 
3 Kutani Aroni a endlisa sweswo, a tlhoma mavoningo ehenhla ka kandelari, emahlweni hilaha Yehovha a leriseke Muxe hakona. 
4 Kandelari a yi ri ya nsuku lowu furiweke. Ku suka ensinyeni wa yona ku fika eswiluveni swa yona, a yi ri ya nsuku lowu furiweke va endle kandelari hilaha Yehovha a kombiseke Muxe hakona.
5 Yehovha a byela Muxe, a ku: 
6 “Teka Valevhi exikarhi ka vana va Israele, u va basisa. 
7 Lexi u nga ta va endlela xona ku va basisa, hi lexi: U ta va xuva hi mati lama hlantswaka swivi, kutani va ta fambisa rikari emirini hinkwawo wa vona; va hlantswa tinguvu ta vona, kutani va ta tibasisa. 
8 Va ta teka nkunzi ni nhlengo wa yona, lama nga mapa layo saseka, lama pfuviweke hi mafurha, kutani u ta teka nkunzi ya gandzelo ra xidyoho. 
9 U ta tshineta Valevhi emahlweni ka tabernakela ya nhlengeletano, kutani u ta vitana nhlengeletano hinkwayo ya vana va Israele. 
10 Kavaloko u ta tshineta Valevhi emahlweni ka Yehovha; vana va Israele va ta tlhandleka mavoko ya vona ehenhla ka Valevhi; 
11 kutani Aroni u ta humesa Valevhi hi vito ra vana va Israele, wu va nhlengo lowu ndziwitiweke emahlweni ka Yehovha, wu huma eka vana va Israele; kutani va ta tirha ntirho wa Yehovha. 
12 Valevhi va ta tlhandleka mavoko ya vona etinhlokweni ta tinkunzi kutani u ta endla hi yin'wana gandzelo ra xidyoho, hi yin'wana u endla holokosta eka Yehovha, leswaku Valevhi va ta phahleriwa mhamba. 
13 U ta yimisa Valevhi emahlweni ka Aroni ni le mahlweni ka vana va yena, kutani u ta va humesa, wu va nhlengo lowu ndziwitiweke wa Yehovha. 
14 U ta hlawurisa sweswo Valevhi exikarhi ka vana va Israele, kutani Valevhi va ta va va mina.
15 “Endzhaku ka swona va ta tiva ku tirha ntirho wa tabernakela ya nhlengeletano. U ta va basisa, kutani u va humesa wu va nhlengo lowu ndziwitiweke; 
16 hikuva ndzi nyikiwile vona kunene exikarhi ka vana va Israele; ndzi titekele vona ematshan'weni ya mativula hinkwawo ya vana va Israele. 
17 Hikuva mativula hinkwawo ya vana va Israele, i ya mina hambi a ri munhu, hambi xi ri xifuwo; siku ndzi beke mativula hinkwawo etikweni ra Egipta, ndzi tihlawulele vona. 
18 Ndzi tekile Valevhi ematshan'weni ya mativula hinkwawo ya vana va Israele, 
19 kutani ndzi nyikile kunene Valevhi eka Aroni ni ka vana va yena, exikarhi ka vana va Israele, ku tirha ntirho wa vana va Israele etabernakeleni ya nhlengeletano, ni ku phahlela vana va Israele timhamba, leswaku khombo ri nga tshuki ri humelela exikarhi ka vana va Israele, loko vana va Israele va ta tshinelela vukwetsimelo.”
20 Muxe na Aroni ni nhlengeletano hinkwayo ya vana va Israele va endlela vana va Levhi sweswo; va va endlela hinkwaswo hilaha Yehovha a leriseke Muxe hakona. 
21 Valevhi va tibasisa, va hlantswa tinguvu ta vona; Aroni a va humesa, wu va nhlengo lowu ndziwitiweke emahlweni ka Yehovha, kutani a va phahlela mhamba ku va basisa. 
22 Kavaloko Valevhi va ta, va tirha ntirho wa vona etabernakeleni ya nhlengeletano, emahlweni ka Aroni ni le mahlweni ka vana va yena, hilaha Yehovha a leriseke Muxe hakona ehenhla ka vana va Levhi; va va endlela sweswo.
23 Yehovha a byela Muxe, a ku: 
24 “Milawu ya Valevhi hi leyi: Mulevhi wa malembe ya 25, ni la tlulaka, u ta nghena enxaxeni wa ntirho wa tabernakela ya nhlengeletano. 
25 Wa malembe ya 50 u ta huma enxaxeni wa ntirho, a nga ha tirhi. 
26 U ta pfuna vamakwavo etabernakeleni ya nhlengeletano ku hlayisa leswi fanelaka ku hlayisiwa, kambe a nga ha khomi ntirho lowo tika. U ta endlela Valevhi sweswo eswilweni leswi va swi vekeriweke.”
TINHLAYO 9
01 Yehovha a byela Muxe emananga ya Sinayi, hi lembe ra vumbirhi ra ku huma ka vona eEgipta, hi n'hweti yo rhanga, a ku: 
2 “Vana va Israele a va endle Paseka enkarhini wa yona. 
3 Mi ta yi endla hi nkarhi lowu vekiweke hi siku ra 14 ra n'hweti leyi, nimadyambu, mi ta yi endla hi milawu hinkwayo ni ku lerisa hinkwako ka yona.”
4 Muxe a byela vana va Israele ku endla Paseka. 
5 Kutani va endla Paseka hi n'hweti yo rhanga, hi siku ra 14 ra n'hweti, nimadyambu, emananga ya Sinayi; vana va Israele va endlisa sweswo hilaha Yehovha a leriseke hinkwaswo eka Muxe.
6 Kambe vanhu van'wana a va yirisiwile hi mufi, kutani va tsandzeka ku lunghisa Paseka hi siku rolero; va ta emahlweni ka Muxe na Aroni hi siku lero, 
7 va ku eka yena: “Hi yirisiwile hi mufi; kambe xana hi ta siveriwa ku humesa nhlengo wa Yehovha hi nkarhi lowu vekiweke exikarhi ka vana va Israele, xana?” 
8 Muxe a ku eka vona: “Tshamani la, ndzi ta yingisa leswi Yehovha a nga ta swi lerisa ehenhla ka n'wina.”
9 Kutani Yehovha a byela Muxe, a ku: 
10 “Byela vana va Israele, u ku: ‘Kungakuloko munhu exikarhi ka n'wina a yirisiwile hi mufi, hambiloko a endzile ekule, hambi a ri un'wana wa ka n'wina, hambi wa vatukulu va n'wina, u ta endla Paseka ya Yehovha. 
11 Va ta yi endla hi n'hweti ya vumbirhi, hi siku ra 14, nimadyambu; va ta yi dya ni xinkwa lexo kala comela, ni matsavu layo bava. 
12 Va nga tshuki va siyela nchumu nimixo, va nga tshuki va faya ni rhambu rin'we va ta yi endla hi milawu hinkwayo ya Paseka.
13 “ ‘Kambe la tengeke, ni la nga endzangiki, kutakuloko a titsona ku dya Paseka, munhu loyi u ta hungutiwa etikweni ra yena, hikuva a nga humeselanga Yehovha nhlengo hi nkarhi wa wona; munhu loyi, u ta rhwala nandzu wa yena. 
14 Kungakuloko muluveri u akile na n'wina, kutani a endla Paseka ya Yehovha, u ta yi endla hi nawu wa Paseka, hi ku lerisa ka wona. Nawu wu ta va wun'we eka n'wina hileswaku eka muluveri ni ka la tsariweke etikweni.’ ”
15 Siku va yimiseke Yindlu, papa ri ungamela Yindlu, yi nga tabernakela ya vumbhoni; nimadyambu kambe ku va ni leswi fanaka ni ndzilo ehenhla ka Yindlu ku fika nimixo. 
16 A swi ri tano hi masiku hinkwawo; papa a ri tshama ri ungamela Yindlu, nivusiku kambe, a ri fana ni ndzilo. 
17 Loko papa ri suka ehenhla ka tabernakela, vana va Israele a va suka, kutani laha papa ri nga yima kona, vana va Israele a va dzima mixaxa kona. 
18 A va tshama kona hi masiku hinkwawo lawa papa ri nga yima ehenhla ka Yindlu. 
19 Ni loko papa ri hlwela, ehenhla ka Yindlu masiku layo tala, vana va Israele a va yingisa ku lerisa ka Yehovha, a va nga suki. 
20 Kambe loko papa ri yima masikwanyana ntsena ehenhla ka Yindlu, a va dzima mitsonga hi rito ra Yehovha; kutani hi rito ra Yehovha a va suka. 
21 Ni loko papa ri yima ku suka nimadyambu ku fika nimixo, kutani nimixo ri suka, a va suka. Hambi ri suka ninhlekanhi, hambi vusiku, a va suka na vona. 
22 Hambi papa ri yima ehenhla ka Yindlu masiku mambirhi, kumbe n'hweti, kumbe nkarhi lowo leha ku tlurisa, vana va Israele va tshama emixaxeni, a va nga suki; kutani loko ri suka, a va suka. 
23 Hi rito ra Yehovha, a va dzima mitsonga, kambe hi rito ra Yehovha, a va suka; a va hlayisa ku lerisa ka Yehovha hilaha Yehovha a leriseke Muxe hakona.
TINHLAYO 10
01 Yehovha a byela Muxe, a ku: 
2 “Tiendlele tinanga timbirhi ta silivhere u ti endla hi silivhere leyi furiweke. U ta tirha ha tona ku vitana nhlengeletano, ni ku simurisa mitsonga. 
3 Kungakuloko va yimba tona, nhlengeletano hinkwayo yi ta ta eka wena enyangweni ya tabernakela ya nhlengeletano. 
4 Kutakuloko va yimba nanga yin'we ntsena, ku ta hlengeletana eka wena tihosi leti nga tindhuna ta mavandla ya Israele.
5 “Kungakuloko mi yimba hi matimba, mixaxa leyi yimaka evuxeni yi ta suka. 
6 Kungakuloko mi yimba hi matimba ra vumbirhi, mixaxa leyi yimaka edzongeni yi ta suka. Ku ta yimbiwa hi matimba eku sukeni. 
7 Kutakuloko mi vitana nhlengeletano, mi ta yimba nanga, kambe ku nga ri hi matimba. 
8 I vaprista, vana va Aroni lava nga ta yimba tinanga. Ku ta va ku lerisa loku nga heriki eka n'wina ni ka vatukulu va n'wina.
9 “Kutakuloko mi huma nyimpi etikweni ra n'wina ku ya lwa ni valala va n'wina, loko va mi pfuka mi ta yimba tinanga hi matimba kutani mi ta tsundzuxiwa emahlweni ka Yehovha, Xikwembu xa n'wina mi va mi ponisiwa emavokweni ya valala va n'wina. 
10 Emasikwini ya ku tsaka ka n'wina, ni le mikhubyeni ya n'wina, ni le ku sunguleni ka tin'hweti, mi ta yimba tinanga mi ri karhi mi humesa tiholokosta, ni magandzelo ya n'wina ya ku khensa, swi ta va xitsundzuxo emahlweni ka Xikwembu xa n'wina. Hi mina Yehovha, Xikwembu xa n'wina.”
11 Kute hi lembe ra vumbirhi, hi n'hweti ya vumbirhi, hi siku ra 20 papa ri suka ehenhla ka Yindlu ya vumbhoni. 
12 Kutani vana va Israele va suka emananga ya Sinayi, va famba hi mimpfhuka ya vona kutani papa ri ya yima emananga ya Parani. 
13 Va suka leswo rhanga hi nomu wa Yehovha, hilaha a leriseke Muxe hakona.
14 Mfungho wa nxaxa wa Yuda wu suka eku sunguleni, va suka hi mavandla ya vona; vandla ra Yuda ri fambisiwa hi Nahaxoni, n'wana Aminadaba; 
15 vandla ra nyimba ya vana va Isakara, hi Netanele, n'wana Suwara; 
16 vandla ra nyimba ya vana va Zebuloni, hi Eliyabu, n'wana Heloni.
17 Yindlu yi hlanhliwa, kutani vana va Gerixoni, ni vana va Merari va suka, va rhwele yindlu. 
18 Mfungho wa nxaxa wa Rhuveni wu suka hi mavandla ya vona: vandla ra Rhuveni ri fambisiwa hi Elizuri, n'wana Xedewuru; 
19 vandla ra nyimba ya vana va Simiyoni hi Xelumiele, n'wana Suri-Xadayi; 
20 vandla ra nyimba ya vana va Gadi, hi Eliyasafa, n'wana Duwele.
21 Kutani va Kohata, lava rhwalaka swilo leswi hlawuriweke va suka, kutani van'wana va yimisa Yindlu, va ko va fika.
22 Mfungho wa nxaxa wa vana va Efrayimi wu suka hi mavandla ya vona: vandla ra Efrayimi ri fambisiwa hi Elixama, n'wana Amihudi; 
23 vandla ra nyimba ya vana va Manase hi Gamaliele, n'wana Pedasuru; 
24 vandla ra nyimba ya vana va Benjamini hi Abidana, n'wana Gidiyoni.
25 Mfungho wa nxaxa wa vana va Dani wu suka, wu famba endzhaku ka mixaxa hinkwayo, hi mavandla ya vona: vandla ra Dani ri fambisiwa hi Ahiezere, n'wana Amixadayi; 
26 vandla ra nyimba ya vana va Asere hi Pagiele, n'wana Okirani; 
27 vandla ra nyimba ya vana va Neftali hi Ahira, n'wana Enana.
28 Hi wona mafambele ya vana va Israele hi tinyimba ta vona; kutani va suka.
29 Muxe a ku eka Hobabu, n'wana Rhuwele, wa Midiyani, mukon'wana wa Muxe: “Ho famba ku ya etikweni leri Yehovha a nga vula loko a te: ‘Ndzi ta mi nyika rona.’ Famba na hina, hi ta ku endlela swinene, hikuva Yehovha u hlayele Israele leswinene.” 
30 Hobabu a ku eka yena: “Ndzi nga ka ndzi nga yi, kambe ndzi ta ya etikweni ra mina ni le ka varikwerhu.” 
31 Muxe a ku: “U nga hi tshiki, ndza ku khongela, hikuva wa tiva mimpfhuka ya hina emananga, u ta va mahlo ya hina. 
32 Kutakuloko u famba na hina, swinene leswi Yehovha a nga ta hi endlela swona, hi ta avelana na wena.”
33 Kavaloko va suka entshaveni ya Yehovha, va famba ndlela ya masiku manharhu, areka ya ntwanano wa Yehovha yi ri karhi yi famba emahlweni ka vona endlela ya masiku manharhu, yi ya va lavela xivandla xa ku wisa. 
34 Papa ra Yehovha a ri ri ehenhla ka vona ninhlekanhi eku sukeni ka vona emixaxeni.
35 Eku sukeni ka areka, Muxe a a ku: “Pfuka, Yehovha! Valala va wena a va hangalasiwe, lava ku vengaka a va hlongorisiwe emahlweni ka wena.” 
36 Ni le ku vekiweni ka yona, a a ku: “Vuya, Yehovha, eka madzana ya madzana ya Israele.”
TINHLAYO 11
01 Tiko ri sungula ku n'unun'uta etindleveni ta Yehovha. Kuteloko Yehovha a swi twa, ku kariha ka Yehovha ku pfurha, kutani ndzilo wa Yehovha wu pfurha exikarhi ka vona, wu heta vanhu emakun'wini ya mixaxa. 
2 Kavaloko tiko ri huwelela eka Muxe; Muxe a khongela Yehovha, kutani ndzilo wu timeka, 
3 va thya xivandla lexi vito ra Tabera (ku hisa) hikuva ndzilo wa Yehovha a wu pfurhile exikarhi ka vona.
4 Kutani vunyingi bya valuveri lava nga exikarhi ka vona, va khomiwa hi ku navela; na vona vana va Israele va engeta va rila, va ku: “I mani la nga ta hi nyika nyama, hi dya? 
5 Ha tsundzuka tinhlampfi leti hi tshamaka hi ti dya ntsena eEgipta, ni marhanga, ni makalavatla, ni tinyala, ni swinyalanyana. 
6 Sweswi timbilu ta hina ti omile; hi kala hinkwaswo; mahlo ya hina ma vona manna ntsena.”
7 Manna a yi fana ni timbewu ta khoriyanda, nghohe ya yona a yi kotisa nghohe ya 
8 Vanhu a va hangalaka va ya rholela yona; a va yi sila hi xisilo, kumbe va yi kandza entshurini; a va yi sweka embiteni; va endla ni swimbundzu; ku nandziha ka yona ku fana ni ku nandziha ka swimbundzu leswi swekiweke hi mafurha. 
9 Kuteloko mberha yi wele emisaveni nivusiku, na yona manna yi wela kona.
10 Muxe a yingisa tiko loko ri rila emindyangwini hinkwayo, un'wana ni un'wana a ri enyangweni ya ntsonga wa yena. Kutani Yehovha a kariha ngopfu; kambe Muxe a twa ku vaviseka. 
11 Kutani Muxe a ku eka Yehovha: “U vavisela yini nandza wa wena, a ku ndzi twelanga vusiwana ha yini, leswi u ndzi tikeriseke hi ndzhwalo wa tiko leri hinkwaro? 
12 Xana ndzi tikile ndzi ni nyimba ya tiko leri hinkwaro, xana? Kumbe xana ndzi ri tswarile, leswi u nga te eka mina: ‘Ri veleke hilaha muveleki a velekaka n'wana loyi a n'wi an'wisaka,’ ku fika etikweni leri u ri tshembiseke vatata wa vona? 
13 Ndzi ta kuma kwihi nyama ndzi yi nyika tiko hinkwaro leri xana? Hikuva va rila endzhaku ka mina, va ku: ‘Hi nyike nyama hi dya.’ 
14 A ndzi swi koti ku rhwala tiko leri hinkwaro ndzi ri swanga hikuva ra ndzi hlula. 
15 Loko u ndzi endlisa sweswo, ndzi dlaye, ndza khongela, loko u ndzi twela vusiwana, ndzi dlaye, ndzi nga tshuki ndzi vona khombo ra mina.”
16 Kutani Yehovha a ku eka Muxe: “Ndzi hlengeletele vavanuna va 70, vakulukumba va Israele, lava u va tivaka leswaku vakulu va tiko, ni vanhu lava vulavulaka timhaka; u va tisa etabernakeleni ya nhlengeletano va ta yima kona na wena. 
17 Ndzi ta xika, kutani ndzi ta vulavula na wena kona; ndzi ta pambula moya lowu nga eka wena, ndzi wu veka ehenhla ka vona, va ta rhwala na wena ndzhwalo wa tiko, u nga tshuki u wu rhwala u ri wena ntsena. 
18 U ta byela vanhu va tiko, u ku: ‘Tibasiseleni siku ra mundzuku, mi ta dya nyama, leswi mi nga rila etindleveni ta Yehovha, mi ku: “I mani la nga ta hi dyisa nyama? Hikuva a hi tsakile eEgipta.” Yehovha u ta mi nyika nyama, mi dya. 
19 Mi nga ka mi nga dyi siku rin'we ntsena, hambi masiku mambirhi, hambi masiku manharhu, hambi masiku ya ntlhanu, hambi masiku ya khume, hambi masiku ya makume mambirhi; 
20 kambe mi ta dya n'hweti hinkwayo, yi ko yi huma etinhompfini ta n'wina, mi yi nyenya, hikuva mi sandzile Yehovha la nga exikarhi ka n'wina; mi va mi rila emahlweni ka yena, mi ku: “Hi humele yini-ke eEgipta?” ’ ”
21 Muxe a ku: “Tiko leri ndzi nga exikarhi ka rona ri ni vavanuna va 600 000, kutani wena u ri, ‘Ndzi va nyika nyama, va dya n'hweti yi ko yi hela.’ 
22 Xana va ta tlhaveriwa tinyimpfu ni tihomu, va ko va xurha, kumbe xana va ta hlengeleteriwa tinhlampfi hinkwato ta lwandle va ko va xurha-ke?” 
23 Yehovha a ku eka Muxe: “Xana voko ra Yehovha ri komile xana? U ta vona sweswi kumbe rito ra mina ri ta endleka, kumbe a ri nga endleki.”
24 Muxe a huma, a ya byela tiko marito ya Yehovha, kutani a hlengeleta vakulukumba va 70 va tiko, a va veka va rhendzela tabernakela. 
25 Kutani Yehovha a xika epapeni, a vulavula na Muxe, kutani a pambula Moya lowu nga ehenhla ka yena, a wu veka ehenhla ka vakulukumba va 70. Kuteloko Moya wu tshamile ehenhla ka vona, va bvumbha, kambe a va tlhelanga va engeta.
26 Vavanuna vambirhi a va sele emixaxeni; vito ra un'wana a a ri Elidada, ra un'wana Medada, kutani Moya wu tshame ehenhla ka vona; a va ri lava tsariweke, kambe a va nga humanga ku ya etabernakeleni, kutani a va bvumbha emixaxeni. 
27 Jaha rin'wana ri tsutsuma, ri ya byela Muxe, ri ku: “Elidada na Medada va ri karhi va bvumbha emixaxeni.” 
28 Kavaloko Yoxuwa, n'wana Nuni, nandza wa Muxe ku sukela evuhlangini bya yena, a vulavula, a ku eka Muxe: “Hosi yanga, va tshimbise!” 
29 Muxe a ku eka yena: “Xana u ni ritsimbo hikwalaho ka mina, xana? Mawako loko tiko hinkwaro ra Yehovha ri bvumbha ni loko Yehovha a veke moya wa yena ehenhla ka vona!” 
30 Kutani Muxe a tlhela emixaxeni a ri ni vakulukumba va Israele.
31 Kutani Yehovha a hungisa mheho, yi byisa switsatsatsa leswi humaka etlhelo ra lwandle, yi swi wisa emixaxeni ni matlhelo hinkwawo ya mixaxa, ku ringanisa mpfhuka wa siku rin'we, swi rhendzela mixaxa; swi lava ku ringanisa swisungunhu swimbirhi emisaveni. 
32 Kutani tiko ri pfuka siku leri hinkwaro, ni vusiku hinkwabyo, ni siku hinkwaro leri tlhandlamaka, ri hlengeleta switsatsatsa; la nga swi hlengeleta swi nga ri swingani, a tatile   ta khume va tianekela swona ehandle ka mixaxa. 
33 Kakuloko nyama ya ha ri emenweni ya vona, yi nga si mitiwa, vukari bya Yehovha byi pfurhela tiko, kutani Yehovha a ba tiko hi khombo lerikulu ngopfu. 
34 Kutani va thya xivandla lexi vito ra Kibroti-Hatavha, hileswaku sirha ra ku navela, hikuva va lahlile kona vanhu lava nga navela.
35 Tiko ri suka eKibroti-Hatavha, kutani ri famba ku ya fika eHaseroti, kutani ri tshama eHaseroti.
TINHLAYO 12
01 Meriyamu na Aroni va hleva Muxe hikwalaho ka wansati wa Mukuxi loyi a n'wi tekeke, hikuva a a tekile wansati wa Mukuxi. 
2 Va ku: “Xana Yehovha u vulavurile ha Muxe ntsena? Xana a nga vuli nchumu ha hina xana?” Kutani Yehovha a swi yingisa. 
3 Kambe wanuna loyi, Muxe, a a ri ni tintswalo swinene ku tlula munhu un'wana ni un'wana la nga emisaveni. 
4 Kutani hi nomu lowu, Yehovha a ku eka Muxe ni ka Aroni ni ka Meriyamu: “Humani n'wina vanharhu, mi ya etabernakeleni ya nhlengeletano.” Kutani va huma ha vanharhu. 
5 Yehovha a xika a ri epapeni, kutani a vitana Aroni na Meriyamu, kutani va huma havambirhi. 
6 Kavaloko a ku: “Yingisani swinene marito ya mina! Loko muprofeta u kona exikarhi ka n'wina, mina Yehovha ndzi tikombisa ka yena hi mahlori, ndzi vulavula na yena enorhweni. 
7 A hi swona na Muxe, nandza wa mina; u tshembekile endlwini ya mina hinkwayo; 
8 ndzi vulavula na yena hi nomu, ndzi tikombisa eka yena kunene, ku nga ri hi xifaniso, kutani a vona xivumbeko lexinene xa Yehovha. A mi chavanga ha yini ku hleva nandza wa mina, Muxe xana?” 
9 Kavaloko vukari bya Yehovha byi va pfurhela, kutani a suka, na rona papa ri sukela ehenhla ka tabernakela. 
10 Kutani, maswivo, Meriyamu a hundzuka a basile hi nhlokonho leyi fanaka ni gamboko; yena Aroni, kakuloko a n'wi hundzukela, a n'wi vona a ri wa nhlokonho.
11 Kavaloko Aroni a ku eka Muxe: “Hosi yanga, ndza ku khongela, u nga hi vekeli nandzu wa xidyoho lexi hi nga xi endla hi vuphukuphuku lebyi hi tilaveleke nandzu ha byona. 
12 Yo! A nga tshuki a kotisa n'wana wa rixixwa loyi i ngi nyama ya yena yi borile loko a hume ekhwirini ra mana wa yena!” 
13 Kavaloko Muxe a huwelela eka Yehovha, a ku: “Yo! Xikwembu, ndza ku khongela, wanga n'wi hanyisa!” 
14 Yehovha a ku eka Muxe: “Kungakuloko tata wa yena a n'wi tshwutele hi marhi emahlweni, xana a nga faneli ku va ni tingana hi masiku ya ntlhanu na mambirhi xana? U ta pfaleriwa masiku ya ntlhanu na mambirhi ehandle ka mixaxa, kutani a ta tlhela a amukeriwa kona.” 
15 Kutani Meriyamu a pfaleriwa hi masiku ya ntlhanu na mambirhi ehandle ka mixaxa; kambe tiko a ri sukanga Meriyamu a ko a amukeriwa. 
16 Endzhaku ka swona tiko ri suka eHaseroti, ri ya dzima mitsonga emananga ya Parani.
TINHLAYO 13
01 Kutani Yehovha a byela Muxe, a ku: 
2 “Rhuma vanhu va ya kambela tiko ra Kanana, leri ndzi ri nyikaka vana va Israele. Mi ta rhuma wanuna hi nyimba yin'wana ni yin'wana ya vatata wa n'wina, hinkwavo va va vakulukumba exikarhi ka vona.” 
3 Kutani Muxe a va rhuma hi ku lerisa ka Yehovha, loko va ri emananga ya Parani; vanhu lava a va ri vakulukumba va vana va Israele. 
4 Mavito ya vona hi lawa: Wa nyimba ya Rhuveni, Xamuwa n'wana Zakuru; 
5 wa nyimba ya Simiyoni, Xafati, n'wana Hori; 
6 wa nyimba ya Yuda, Kalebe, n'wana Yefune; 
7 wa nyimba ya Isakara, Yigala, n'wana Yosefa; 
8 wa nyimba ya Efrayimi, Hoxeya, n'wana Nuni; 
9 wa nyimba ya Benjamini, Palati, n'wana Rafu; 
10 wa nyimba ya Zebuloni, Gadiele, n'wana Sodi; 
11 wa nyimba ya Yosefa, hileswaku, wa nyimba ya Manase, Gadi n'wana Susi; 
12 wa nyimba ya Dani, Amiele, n'wana Gemali; 
13 wa nyimba ya Asere, Setura, n'wana Mikaele; 
14 wa nyimba ya Neftali, Nahabi n'wana Vhofosi; 
15 wa nyimba ya Gadi, Guwele, n'wana Maki.
16 Hi wona mavito ya vavanuna lava Muxe a va rhumeke ku ya kamba tiko; kutani Muxe a thya Hoxeya, n'wana Nuni, vito ra Yoxuwa. 
17 Muxe a va rhuma ku ya kamba tiko ra Kanana, a ku eka vona: “Tlhandlukani kona hitlhelo ra dzonga, mi khandziya entshaveni, 
18 mi ta vona tshamela ra tiko; mi vona ni vanhu lava akeke kona xana va tiyile kumbe va tsanile xana va tele kumbe a va talangi; 
19 mi ta vona ni tiko leri va akeke eka rona, xana ri sasekile kumbe ri bihile, ni miti leyi va akeke eka yona, xana i mixaxa kumbe makhokholo; 
20 ni misava, mi ta vona xana yi nonile kumbe yi ondzile; ni mirhi yi kona xana, kumbe ku hava? Tiyani, mi ta teka ni mihandzu ya tiko.” Kambe a wu ri nkarhi wa swirhangana swa vhinya.
21 Kutani va tlhandluka, va ya kamba tiko, va suka emananga ya Sini, va ya fika eRehobo, endleleni ya Hamata. 
22 Va tlhandluka edzongeni, va ya fika eHebroni, laha Ahimani, na Xexayi, na Talimayi, vatukulu va Anaka i ngi va ri kona. Muti wa Hebroni wu rhangele Sowani wa Egipta hi malembe ya ntlhanu na mambirhi ku akiwa. 
23 Va ya fika enkoveni wa Exikolo, kutani va tsema xidzumba xa vhinya, va xi rhwala va ri vambirhi hi mpingu; va teka ni magirenada ni makuwa. 
24 Va thya xivandla lexi nkova wa Exikolo, hikwalaho ka xidzumba lexi vana va Israele va xi tsemeke kona.
25 Kuteloko ku hundzile masiku ya 40, va tlhela eku kambeleni ka tiko. 
26 Kutani va famba va ya fika eka Muxe na Aroni, ni nhlengeletano hinkwayo ya vana va Israele, emananga ya Parani, ekusuhi ni Kadexe. Kutani va va ambela timhaka ni ka nhlengeletano hinkwayo, va va kombisa mihandzu ya tiko. 
27 Va byela Muxe timhaka, va ku: “Hi yile etikweni leri u hi rhumeke eka rona; kunene i tiko leri pfelelaka hi ntswamba ni vulombe, mihandzu ya kona hi leyi. 
28 Ntsena vanhu lava akeke etikweni leri, va tiyile, miti ya vona yikulu ngopfu, yi ni makhokholo; kambe hi vonile kona vatukulu va Anaka. 
29 Vaamaleke va akile edzongeni; Vahiti, ni Vayebusi, ni Vaamori va akile etintshaveni, Vakanana va akile ekusuhi ni lwandle, ni le ribuwini ra Yordani.”
30 Kutani Kalebe a miyeta tiko hikuva a ri karihela Muxe; kambe a ku: “A hi fambeni, hi ya teka tiko, hikuva kunene hi ta va hlula.” 
31 Kambe vavanuna lava yeke na yena, a va ku: “Hi nga ka hi nga swi koti ku ya hlasela tiko leri hikuva ra hi tlula hi matimba.” 
32 Kutani va sandza tiko leri va ri kambeleke emahlweni ka vana va Israele va ku: “Tiko leri hi ri tsemakanyeke ku ri kamba, i tiko leri dlayaka vaaki va rona: vanhu hinkwavo lava hi va voneke va lehile ngopfu; 
33 hi vonile kona swihontlovila, vana va Anaka, va rixaka ra va swinkontlonkontlo, kutani, loko hi ri hina, a hi tifanisa ni tinjiya; kambe emahlweni ka vona hi fana ni tinjiya.”
TINHLAYO 14
01 Nhlengeletano hinkwayo yi tlakusa rito, yi ba huwa, kutani tiko ri rila vusiku byebyo. 
2 Vana va Israele va dzumadzumela Muxe na Aroni, kutani nhlengeletano yi ku eka vona: “Mawako nge hi file etikweni ra Egipta, kumbe hi file emananga! 
3 Xana Yehovha u hi yisela yini etikweni leri leswaku hi ya wa kona hi tlhari, ni leswaku vasati va hina, ni vananyana va hina va khomiwa? Xana a swi nga hi sasekeli loko hi tlhelela eEgipta-ke?” 
4 Kutani va byelana, va ku: “A hi tivekeleni hosi, hi ta tlhelela eEgipta.”
5 Kavaloko Muxe na Aroni va tiwisa ehansi hi mimombo ya vona emahlweni ka nhlengeletano hinkwayo ya vana va Israele. 
6 Kutani Yoxuwa, n'wana Nuni, na Kalebe n'wana Yefune va ri va lava kambeke tiko, va tihandzulela tinguvu, 
7 va vulavula ni nhlengeletano hinkwayo ya vana va Israele va ku: “Tiko leri hi hundzeke eka rona ku ri kamba ri sasekile ngopfungopfu. 
8 Loko Yehovha a titsakele ha hina, u ta hi nghenisa etikweni leri, u ta hi nyika rona, ri nga tiko leri pfelelaka hi ntswamba ni vulombe. 
9 Ntsena mi nga tshuki mi pfukela Yehovha; loko mi ri n'wina, mi nga chaveni vanhu va tiko leri, hikuva swi ta va swakudya swa hina; ndzhuti wa vona wu sukile ehenhla ka vona, kasi Yehovha u na hina, mi nga tshuki mi va chava.” 
10 Kutani nhlengeletano hinkwayo yi lava ku va khandla ni maribye. Kavaloko ku kwetsima ka Yehovha ku humelela ehenhla ka tabernakela ya nhlengeletano, emahlweni ka vana va Israele hinkwavo.
11 Kutani Yehovha a ku eka Muxe: “Tiko leri ri ta ndzi sandza ku yisa kwihi xana? Ri ta ndzi kaneta ku yisa kwihi; hambi ndzi endlile masingita hinkwawo lawa exikarhi ka rona! 
12 Ndzi ta ri ba hi ntungu ndzi ri heta, kutani ndzi ta endla ha wena tiko lerikulu, leri nga ni matimba ku tlula rona!”
13 Muxe a ku eka Yehovha: “Vaegipta va swi twile leswaku u humesile tiko leri exikarhi ka vona hi matimba ya wena; 
14 kutani va swi byerile vaaki va tiko leri. Va swi twile leswaku wena Yehovha u le xikarhi ka tiko leri, ni leswaku u va kombisa mombo wa wena; ni leswaku papa ra wena ri tshama ehenhla ka vona, ni leswaku u famba emahlweni ka vona u ri epapeni ninhlekanhi, nivusiku kambe u ri mbulukweni wa ndzilo. 
15 Kungakuloko u dlaya tiko leri kukotisa munhu un'we, vamatiko lava yingiseke timhaka ta wena, va ta ku: 
16 ‘Hi leswi Yehovha a tsandzekeke ku nghenisa tiko leri emisaveni leyi a va hlambanyeleke leswaku a ta va nyika yona, kutani u va dlayile emananga.’ 
17 Sweswi Hosi a yi kombise vukulu bya matimba ya yona hi laha u nga vula leswaku: 
18 ‘Yehovha u hlwele ku kariha, u tele tintswalo, wa khomela nandzu ni ku dyoha; kambe xidyohi, a nga xi vuri la nga riki na nandzu, kutani a londza ku dyoha ka vatatana ehenhla ka vana va vona, ku fika erixakeni ra vunharhu ni ra vumune.’ 
19 Wa nga rivalela tiko leri nandzu wa rona hi vukulu bya tintswalo ta wena, kukotisa leswi u rivaleleke tiko leri ku suka eEgipta, ku fika kwala.”
20 Kutani Yehovha a ku: “Ndzi va rivalele hilaha u nga vula hakona. 
21 Kambe ndzi loyi a hanyaka, ku kwetsima ka Yehovha ku ta tata misava hinkwayo. 
22 Loko va ri vanhu lava voneke ku kwetsima ka mina ni masingita lawa ndzi ma endleke eEgipta ni le mananga, va ri lava va ndzi ringeke ka khume, kambe va nga yingisangi rito ra mina, 
23 hinkwavo lava va nga ka va nga voni tiko leri ndzi ri hlambanyeleke vatata wa vona leswaku ndzi ta va nyika rona. A ku na un'we wa lava va ndzi sandzeke, la nga ta ri vona. 
24 Loko a ri nandza wa mina, Kalebe, leswi moya wun'wana ingi wu ri eka yena, ni leswi a nga landza swinene ndlela ya mina, ndzi ta n'wi nghenisa etikweni leri a yeke eka rona, ri ta va ra vatukulu va yena. 
25 Leswi Vaamaleke ni Vakanana va akeke enkoveni, mundzuku mi ta hundzuka, mi suka ku ya emananga tlhelo ra Lwandle ro Tshwuka.”
26 Yehovha a byela Muxe na Aroni, a ku: 
27 “Ndzi ta tshika nhlengeletano leyo biha leyi, yi ndzi dzumadzumela ku fikela kwihi? Ndzi yingisile ku dzumadzuma ka vana va Israele lava ndzi dzumadzumelaka. 
28 U va byela, u ku: ‘Ndza hanya, ku vula Yehovha: ndzi ta mi endlela hilaha mi nga vula etindleveni ta mina hakona. 
29 Mitsumbu ya n'wina yi ta wa emananga lawa. N'wina hinkwenu lava hlayiweke, loko va hlaya ku sungula hi va malembe ya 20, ni lava tlulaka, lava ndzi dzumadzumeleke, 
30 mi nga ka mi nga ngheni etikweni leri ndzi hlambanyeke leswaku ndzi ta mi akisa eka rona, loko a nga ri Kalebe, n'wana Yefune, na Yoxuwa, n'wana Nuni. 
31 Vananyana va n'wina lava mi nga te henhla ka vona leswaku va ta khomiwa hi valala, ndzi ta va nghenisa, kutani va ta tiva tiko leri mi ri sandzeke. 
32 Loko mi ri n'wina, mitsumbu ya n'wina yi ta wa emananga; 
33 kutani vana va n'wina va ta tshama va risa emananga hi malembe ya 40, va ta rhwala nandzu wa vuoswi bya n'wina ku ko ku hela mitsumbu ya n'wina emananga. 
34 Kukotisa leswi mi nga heta masiku ya 40 ku kamba tiko, mi ta rhwala milandzu ya n'wina hi malembe ya 40 lembe rin'we hi siku; kutani mi ta tiva leswaku ku tshama ekule na mina i yini!’ 
35 Mina Yehovha ndzi vurisile, ndzi ta endlisa sweswo eka nhlengeletano leyo biha leyi hlengeletaneke ku lwa na mina, va ta hela emananga lawa, va fa kona.”
36 Kutani vavanuna lava Muxe a va rhumeleke ku ya kamba tiko, lava, loko va vuyile va dzumadzumerisa nhlengeletano hinkwayo ehenhla ka Yehovha hi ku sandza tiko, 
37 vanhu valavo lava sandzeke tiko, va fa hi rifu emahlweni ka Yehovha. 
38 Loko a ri Yoxuwa, n'wana Nuni, na Kalebe, n'wana Yefune va sala va hanyile exikarhi ka vanhu lava fambeke ku ya kamba tiko.
39 Muxe a byela marito lawa eka vana hinkwavo va Israele; kavaloko tiko ri humesa xirilo lexikulu. 
40 Kutani va pfuka nimixo, va famba, va khandziya enhlohlorhini ya ntshava, va ku: “Hi lava! Hi ta khandziya endhawini leyi Yehovha a yi vuleke, hikuva hi dyohile.” 
41 Kutani Muxe a ku: “Mi tlulela yini ku lerisa ka Yehovha? Mi nga ka mi nga hluri! 
42 Mi nga tshuki mi khandziya, hikuva Yehovha a nga kona exikarhi ka n'wina; mi nga tshuki mi ya biwa hi valala va n'wina; 
43 hikuva Vaamaleke ni Vakanana va kona emahlweni ka n'wina; ingi mi ta wa hi tlhari, hikuva mi fularhele Yehovha; Yehovha a nga ka a nga vi na n'wina.” 
44 Kambe va tikurisa, va ya khandziya enhlohlorhini ya ntshava; ntsena areka ya vumbhoni ya Yehovha yi sala na Muxe, yi nga sukangi exikarhi ka mixaxa. 
45 Kavaloko Vaamaleke, ni Vakanana lava akeke entshaveni leyi, va xika, va lwa na vona, va va dlaya, va va heta, ku ya fika eHorma.
TINHLAYO 15
01 Yehovha a byela Muxe, a ku: 
2 “Byela vana va Israele, u ku eka vona: ‘Kutakuloko mi nghenile etikweni leri mi nga ta aka eka rona, leri ndzi mi nyikaka, 
3 loko mi humesela Yehovha gandzelo leri hisiwaka, hambi yi ri holokosta, hambi ri ri gandzelo ro tiyisa rito ra ku hlambanya, hambi yi ri nyiko ya ku tirhandzela ka n'wina, hambi ku ri emikhubyeni ya n'wina; loko mi rhandza ku humesela Yehovha risema leri nun'hwelaka, exikarhi ka swifuwo leswikulu kumbe leswitsongo: 
4 la nga ta humesela Yehovha nhlengo wa yena, u ta humesa nhlengo wa ku avanyisa ka vukhume bya mapa layo saseka, lama pfuviweke hi ku avanyisa ka vumune bya hini ya mafurha, 
5 ni vhinyo ya ku avanyisa ka vumune bya hini ku endla vucheleto; u ta swi humesa xin'we ni holokosta, kumbe ni gandzelo ra xinyimpfana xin'wana ni xin'wana. 
6 Loko ri ri khuna, u ta humesa nhlengo wa ku avanyisa kambirhi ka vukhume bya mapa ya ku saseka lama pfuviweke hi ku avanyisa ka vunharhu bya hini ya mafurha, 
7 ni ku avanyisa ka vunharhu bya hini ya vhinyo ya vucheleto, u ta swi humesa ri va risuna eka Yehovha.
8 “ ‘Loko u humesa nkunzi ya ku endla holokosta, kumbe gandzelo ra ku tiyisa rito ra ku hlambanya, kumbe gandzelo ra ku khensa Yehovha, 
9 va ta humesa swin'we ni nkunzi ku avanyisa kanharhu ka vukhume bya mapa layo saseka lama pfuviweke hi hafu ya hini ya mafurha; 
10 u ta humesa ni hafu ya hini ya vhinyo, yi va ya vucheleto: i gandzelo leri phahliwaka hi ndzilo leri nga ni risema leri nun'hwelaka eka Yehovha. 
11 Ku ta endleriwa sweswo nkunzi yin'wana ni yin'wana, ni khuna rin'wana ni rin'wana, ni xifuwo xin'wana ni xin'wana xa tinyimpfu ni timbuti. 
12 Mi ta endlisa sweswo eka xifuwo xin'wana ni xin'wana hi ntsengo wa xona, hambi wu ri wihi ni wihi. 
13 Un'wana ni un'wana wa tiko u ta endla swilo leswi hi mukhuva wolowo, loko a ta humesa gandzelo leri hisiwaka, leri nga ni risema leri nun'hwelaka eka Yehovha.
14 “ ‘Kutakuloko muluveri a luvela exikarhi ka n'wina, hambiloko u akile khale exikarhi ka n'wina, kutani a humesa gandzelo leri hisiwaka, ri va risuna eka Yehovha, u ta ri humesa kukotisa n'wina. 
15 Wu ta va nawu wun'we wa nhlengeletano, hi leswaku wa n'wina ni wa muluveri la akeke eka n'wina: i ku lerisa loku nga heriki ka vatukulu va n'wina; swi ta va xilo xin'we eka muluveri ni ka n'wina emahlweni ka Yehovha. 
16 Wu ta va nawu wun'we, ni ku lerisa kun'we eka n'wina ni ka muluveri la luveleke eka n'wina.’ ”
17 Yehovha a byela Muxe, a ku: 
18 “Byela vana va Israele, u ku eka vona: ‘Kutakuloko mi fikile etikweni leri ndzi mi yisaka eka rona, 
19 ni loko mi dya kona swakudya swa tiko, mi ta pambulela Yehovha nhlengo. 
20 Mi ta pambula swinkwa, swi va swirhangana swa mbila ya n'wina; yi va mhamba leyi ndziwitiwaka, mi ta yi humesa kukota mhamba leyi ndziwitiwaka ya xivuya. 
21 Etinxakeni ta tinxaka, mi ta pambulela Yehovha nhlengo lowu humaka eswirhanganeni swa mbila ya n'wina.
22 “ ‘Kungakuloko mi dyoha ku nga ri ha vomu, hi ku ka mi nga hlayisi milawu hinkwayo leyi Yehovha a yi byeleke Muxe, 
23 swi ri hinkwaswo leswi Yehovha a mi leriseke ha Muxe, ku sungula siku Yehovha a leriseke milawu, ni ndzhaku ka swona etinxakeni ta n'wina; 
24 kutakuloko ku dyohiwile ku nga ri ha vomu, nhlengeletano yi nga swi tivi, nhlengeletano hinkwayo yi ta humesa nkunzi yi va holokosta ya risuna eka Yehovha, yi ri ni nyiko ya yona, ni vucheleto bya yona, hi nawu wa kona; yi ta humesa ni xiphongo, ri va gandzelo ra xidyoho. 
25 Muprista u ta phahlela nhlengeletano hinkwayo ya vana va Israele mhamba kutani va ta khomeriwa, hikuva i ku dyoha loku endliweke ku nga ri ha vomu; naswona va tisile nhlengo wa vona, ri ri gandzelo leri hiseriwaka Yehovha, ni gandzelo ra vona ra nandzu emahlweni ka Yehovha, hikwalaho ka xidyoho xa vona lexi endliweke ku nga ri ha vomu. 
26 Nhlengeletano hinkwayo ya vana va Israele, ni muluveri la luveleke exikarhi ka vona, va ta khomeriwa, hikuva tiko hinkwaro ri dyohile ku nga ri ha vomu.
27 “ ‘Kungakuloko munhu un'we ntsena a dyohile ku nga ri ha vomu, u ta humesa mbuti ya lembe rin'we yi va mhamba ya nandzu. 
28 Muprista u ta phahlela munhu la dyoheke hi ku hoxa mhamba emahlweni ka Yehovha; kutakuloko mhamba yi phahleriwe yena, u ta khomeriwa. 
29 Wu ta va nawu wun'we eka vana va Israele ni ka muluveri la akeke exikarhi ka vona. Loko munhu a dyoha ku nga ri ha vomu, mi ta va ni nawu wun'we.
30 “ ‘Kambe kungakuloko munhu, hambi a ri wa tiko, hambi muluveri a dyohile hi ku tlakusa voko, a sandza Yehovha; munhu loyi u ta susiwa etikweni ra yena. 
31 Hikuva u sandzile rito ra Yehovha, u tlurile ku lerisa ka yena; munhu loyi u ta susiwa, nandzu wa yena wu le henhla ka yena.’ ”
32 Vana va Israele a va ri mananga, kutani va kuma munhu la rhotelaka tihunyi hi siku ra Savata. 
33 Lava n'wi kumeke loko a a ri karhi a rhotela tihunyi va n'wi tisa eka Muxe ni ka Aroni, ni ka nhlengeletano hinkwayo. 
34 Va n'wi nghenisa ekhotsweni, hikuva lexi va faneleke ku n'wi endla xona a xi nga si vuriwa. 
35 Kavaloko Yehovha a ku eka Muxe: “Munhu loyi u ta dlawa nhlengeletano hinkwayo yi ta n'wi khandla hi maribye ehandle ka mixaxa.” 
36 Kutani nhlengeletano hinkwayo yi n'wi humesa ehandle ka mixaxa, yi n'wi khandla, kutani a fa, hilaha Yehovha a leriseke Muxe hakona.
37 Yehovha a ku eka Muxe: 
38 “Byela vana va Israele, u va lerisa leswaku va tiendlela etinxakeni ta vona makhaxa, va ma rhungela emakun'wini ya tinguvu ta vona, va ma bohela ematlhelweni hinkwawo hi tingotinyana ta xivunguvungu. 
39 Swi va eka n'wina xilo lexi vonakaka; kutakuloko mi xi languta, mi ta anakanya milawu hinkwayo ya Yehovha ku yi endla, mi nga tshuki mi lahleka hi ku landza timbilu ta n'wina ni mahlo ya n'wina, kasi swirho leswi swi mi koka evuoswini. 
40 Mi ta tsundzuka milawu hinkwayo ya mina, mi yi endla, kutani mi ta va lava hlawuriweke eka Xikwembu xa n'wina. 
41 Hi mina Xikwembu xa n'wina lexi mi humeseke eEgipta leswaku ndzi va Xikwembu xa n'wina. Hi mina Yehovha, Xikwembu xa n'wina.”
TINHLAYO 16
01 Kavaloko Kora, n'wana Yisihara n'wana Kohata, n'wana Levhi, a ri na Datani, na Abirama, n'wana Eliyabu, na Ono, n'wana Pelete vona lavanharhu a va ri vana va Rhuveni; 
2 va pfukela Muxe va ri ni vavanuna va 250 va vana va Israele, ti ri tihosi ta nhlengeletano leti vitaniwaka ehubyeni, va nga lava dzuniwaka. 
3 Kutani va hlengeletana va rhendzela Muxe na Aroni va ku eka vona: “Swi ringene, hikuva nhlengeletano hinkwayo yi kwetsimile, kutani Yehovha u le xikarhi ka vona! Xana mi tikurisela yini ehenhla ka nhlengeletano ya Yehova-ke?”
4 Muxe, kuteloko a swi yingisile, a wa ehansi hi mombo. 
5 Kutani a byela Kora ni vandla ra yena, a ku: “Mundzuku Yehovha u ta tivisa loyi a nga wa yena, ni la hlawuriweke ku tshinela ekusuhi na yena; kutani loyi Yehovha a nga ta n'wi hlawula, u ta n'wi tshinetela eka yena. 
6 Wena Kora ni vandla hinkwaro ra wena endlani sweswo; mi ta titekela tinhlambeto, 
7 mundzuku mi ta okela ndzilo eka tona, mi veka ni mirhi ya risuna ehenhla ka tona, emahlweni ka Yehovha, kutani loyi Yehovha a nga ta n'wi hlawula, hi loyi a hlawuriweke. Swi ringene, vana va Levhi!”
8 Kutani Muxe a ku eka Kora: “Yingisani vana va Levhi: 
9 Xana i mhaka leyitsongo eka n'wina, leswi Xikwembu xa Israele xi mi hlawuleke enhlengeletanweni ya Israele hi ku mi tshineta eka yena ku tirha ntirho wa yindlu ya Yehovha, ni ku yima emahlweni ka nhlengeletano ku yi tirhela-ke? 
10 U ku tshinetile eka yena, wena ni vamakwenu hinkwavo, vana va Levhi, kasi mi navela kambe vuprista! 
11 Hikwalaho mi hlengeletene, wena ni vandla ra wena hinkwaro ku lwa na Yehovha! Aroni, i mani, leswi mi n'wi dzumadzumelaka xana?”
12 Muxe a rhuma ku ya vitana Datani na Abirama, vana va Eliyabu. Kutani va ku: “Hi nga ka hi nga khandziyi. 
13 Xana i mhaka leyitsongo eka hina leswi u hi humeseke etikweni leri pfelelaka ntswamba ni vulombe, ku hi dlaya emananga u engeta u tiveka hosi ehenhla ka hina-ke? 
14 Kunene a ku hi nghenisanga etikweni leri pfelelaka ntswamba ni vulombe; a ku hi fuwisangi masimu ni tivhinya! Xana u rhandza ku boxa mahlo ya vanhu lava xana? Hi nga ka hi nga khandziyi.”
15 Muxe a kariha ngopfu, kutani a ku eka Yehovha: “U nga ka u nga amukeli nhlengo wa vona! A ndzi va tekelanga mbhongolo ni yin'we; a ndzi dyelelanga ni un'we wa vona.”
16 Kutani Muxe a ku eka Kora: “Tanani mundzuku emahlweni ka Yehovha, wena ni nhlengeletano hinkwayo ya wena, mi va na Aroni; 
17 tekani un'wana ni un'wana tinhlambeto ta n'wina, mi vekela eka tona mirhi ya risuna, kutani un'wana ni un'wana u ta humesa nhlambeto ya yena emahlweni ka Yehovha, ti va tinhlambeto ta 250; wena na Aroni mi ta teka un'wana ni un'wana nhlambeto ya yena.” 
18 Kavaloko va teka tinhlambeto ta vona, va nghenisa ndzilo eka tona, va vekela ni mirhi ya risuna endzeni ka tona, kutani va yima enyangweni ya tabernakela ya nhlengeletano, va ri na Muxe na Aroni. 
19 Kutani Kora a rhamba nhlengeletano hinkwayo enyangweni ya tabernakela ya nhlengeletano, kutani ku kwetsima ka Yehovha ku humelela emahlweni ka nhlengeletano hinkwayo.
20 Kutani Yehovha a byela Muxe na Aroni, a ku: 
21 “Hambanani ni nhlengeletano leyi, ndzi ta va hisa kan'we.” 
22 Kavaloko va wa ehansi hi mimombo, va ku: “Oho! Xikwembu, Xikwembu xa mimoya ya tinyama hinkwato! Munhu un'we u dyohile, kambe u karihela nhlengeletano hinkwayo!”
23 Kutani Yehovha a byela Muxe, a ku: 
24 “Kendlukelani tindlu ta Kora, na Datani, na Abirama.” 
25 Kavaloko Muxe a pfuka a ya eka Datani ni ka Abirama, a landziwa hi vakulu va Israele. 
26 Kutani a byela nhlengeletano, a ku: “Kendlukelani mitsonga ya lavo biha lava, mi nga khumbi nchumu eka leswi nga swa vona, mi chava ku lova hikwalaho ka swidyoho; hinkwaswo swa vona.” 
27 Kutani va sukela mitsonga ya Kora ni ya Datani ni ya Abirama, ematlhelweni hinkwawo, kutani Datani na Abirama va huma, va yima etinyangweni ta mitsonga ya vona, va ri ni vasati va vona ni vana va vona, ni vatukulu va vona.
28 Kavaloko Muxe a ku: “Mi ta tiva hi leswi leswaku Yehovha u ndzi rhumele ku endla swilo leswi hinkwaswo, ni leswaku a swi humi embilwini ya mina. 
29 Kungakuloko vanhu lava va fa hi rifu ra munhu un'wana ni un'wana, ni loko va humeleriwa hi leswi humelelaka eka vanhu hinkwavo, a hi Yehovha la ndzi rhumeke. 
30 Kambe loko Yehovha a tumbulukisa xilo lexintshwa, ni loko misava yi ahlamisa nomu wa yona yi va mita ni swilo hinkwaswo swa vona, ni loko va ngirimela va ha hanya exivandleni xa vafi, mi ta tiva leswaku vanhu lava va sandzile Yehovha.”
31 Kuteloko a hetile ku vula marito lawa hinkwawo, misava leyi ngi yi ri ehansi ka vona yi handzuka; 
32 kutani misava yi ahlamisa nomu wa yona, yi va mita ni tindlu ta vona, ni vanhu hinkwavo va Kora, ni rifuwo ra vona hinkwaro. 
33 Va ngirimela va ha hanya, ni swilo hinkwaswo swa vona exivandleni xa vafi; misava yi va funengeta, va lova exikarhi ka nhlengeletano. 
34 Kutani Vaisraele hinkwavo lava va rhendzeleke va tsutsuma hi ku kolola ka vona; hikuva a va ku: “A hi chaveni leswaku misava yi nga hi miti na hina.”
35 Kutani ndzilo wu huma eka Yehovha, wu heta vanhu va 250, lava humeseleke mirhi ya risuna.
36 Kutani Yehovha a byela Muxe, a ku: 
37 “Byela Eliyazara, n'wana Aroni, muprista, leswaku a susa tinhlambeto ta mirhi ya risuna exikarhi ka ndzilo, a hangalasa ndzilo wa tona ekule, hikuva a ti hlawulekile. 
38 Hi tinhlambeto leti vanhu va dyoheleke mimoya ya vona ha tona, ku ta furiwa swiphepherhele ku nameka alitari ha swona; hikuva ti humeseriwe emahlweni ka Yehovha, kutani ti hlawuriwile; swi ta va xitsundzuxo eka vana va Israele.” 
39 Kavaloko Eliyazara, muprista, a teka tinhlambeto ta koporo leti humesiweke hi lava hisiweke va ti fula ku nameka alitari ha tona xi va xitsundzuxo eka vana va Israele, 
40 leswaku ku nga tshuki ku va na munhu ni un'we la nga riki wa rixaka ra Aroni la tshinelaka ku humesa mirhi ya risuna emahlweni ka Yehovha, a nga tshuki a kotisa Kora ni vandla ra yena, hilaha Yehovha a n'wi byeleke hakona ha Muxe. 
41 Siku leri tlhandlamaka, nhlengeletano hinkwayo ya vana va Israele yi dzumadzumela Muxe na Aroni, yi ku: “Hi n'wina lava mi dlayaka tiko ra Yehovha.” 
42 Kutani, kutakuloko nhlengeletano yi hlengeletela Muxe na Aroni, vona va hundzukela eka tabernakela ya nhlengeletano, kutani papa ri yi funengeta, ku kwetsima ka Yehovha ku humelela. 
43 Muxe na Aroni va ya emahlweni ka tabernakela ya nhlengeletano, 
44 kutani Yehovha a byela Muxe, a ku: 
45 “Sukani exikarhi ka nhlengeletano leyi, ndzi ta va heta kan'wekan'we.” Kavaloko va wa hi mimombo, 
46 kutani Muxe a ku eka Aroni: “Teka nhlambeto, u nghenisa eka yona ndzilo wa alitari u vekela kona ni mirhi ya risuna, u swi yisa sweswi exikarhi ka nhlengeletano, u va phahlela mhamba; hikuva vukari byi humile emahlweni ka Yehovha, ni ntungu wu sungurile.” 
47 Kutani Aroni a teka nhlambeto hilaha Muxe a nga vula hakona, a tsutsuma exikarhi ka nhlengeletano, kutani waswivo, ntungu a wu sungurile exikarhi ka tiko. 
48 A vekela mirhi ya risuna ehenhla ka ndzilo, kutani a phahlela tiko mhamba a yima exikarhi ka lava feke ni lava hanyaka, kutani ntungu wu khawuka. 
49 Lava feke hi ntungu lowu a va ri vanhu va 14 700, ehandle ka lava feke hikwalaho ka mhaka ya Kora. 
50 Kutani Aroni a tlhelela eka Muxe enyangweni ya tabernakela ya nhlengeletano, hikuva ntungu a wu khawukile.
TINHLAYO 17
01 Yehovha a byela Muxe, a ku: 
2 “Byela vana va Israele va ku tisela tinhonga; nhonga yin'we hi nyimba ya vatata wa vona, ti ri tinhonga ta 12, ti huma eka tihosi hinkwato ta vona, hi tinyimba ta vatata wa vona; u ta tsala vito ra un'wana ni un'wana enhongeni ya yena; 
3 u ta tsala vito ra Aroni enhongeni ya Levhi, hikuva yi ta va nhonga yin'we hi hosi yin'wana ni yin'wana ya tinyimba ta vatatana. 
4 U ta ti veka etabernakeleni ya nhlengeletano, emahlweni ka vumbhoni, laha ndzi nga ta hlangana kona na n'wina. 
5 Munhu loyi ndzi nga ta n'wi hlawula, nhonga ya yena yi ta hluka, kutani ndzi ta hetisa ku dzumadzuma ka vana va Israele ehenhla ka n'wina.”
6 Muxe a byela vana va Israele mhaka leyi, kutani tihosi hinkwato ta vona ti n'wi tisela tinhonga, hosi yin'wana ni yin'wana nhonga yin'we, hi tinyimba ta vatata wa vona, ti ri tinhonga ta 12; nhonga ya Aroni a yi ri exikarhi ka tin'wana. 
7 Kutani Muxe a veka tinhonga emahlweni ka Yehovha, etabernakeleni ya vumbhoni. 
8 Hi siku leri tlhandlamaka, Muxe a nghena etabernakeleni ya vumbhoni, kutani maswivo, ku hlukile nhonga ya Aroni leyi nga ya nyimba ya Levhi; yi hlukile kunene yi balekile swiluva yi vekile ni mihandzu leyi vupfeke. 
9 Muxe a teka tinhonga hinkwato emahlweni ka Yehovha, a ti neha eka vana va Israele; kuteloko va ti vonile va teka un'wana ni un'wana nhonga ya yena.
10 Yehovha a ku eka Muxe: “Tlherisa nhonga ya Aroni emahlweni ka vumbhoni, yi ta hlayisiwa kona, xi ri xitsundzuxo xa vana va ku tiarisa; u ta hetisa sweswo ku dzumadzuma ka vona leswaku va nga tshuki va fa.” 
11 Kutani Muxe a endlisa sweswo, a endla hilaha Yehovha a n'wi leriseke hakona.
12 Kavaloko vana va Israele va ku eka Muxe: “Waswivo, hi file, hi lovile, hi lovile hinkwerhu! 
13 Un'wana ni un'wana la tshinelelaka Yindlu ya Yehovha a fa. Xana hi ta hela hinkwerhu hi ku fa xana?”
TINHLAYO 18
01 Yehovha a ku eka Aroni: “Wena ni vana va wena, ni yindlu ya tata wa wena, mi ta rhwala milandzu ya vukwetsimelo, kutani wena ni vana va wena, mi ta rhwala milandzu ya ntirho wa vuprista bya n'wina. 
2 U ta tshineta eka wena ni ka vamakwenu va nyimba ya Levhi, nyimba ya tata wa wena, va ta tshama na wena, va ku tirhela loko wena ni vana va wena mi yima emahlweni ka tabernakela ya vumbhoni. 
3 Va ta hlayisa leswi vekeriweke wena, ni swa tabernakela hinkwayo; kambe va nga tshuki va tshinelela swibya swa vukwetsimelo ni alitari, leswaku mi nga tshuki mi fa, hambi vona hambi n'wina. 
4 Va ta tshama na wena, va hlayisa leswi fanelaka ku hlayiseriwa tabernakela ya nhlengeletano, ni mitirho hinkwayo ya tabernakela; kambe ku nga vi na muluveri la nga ta mi tshinelela. 
5 Mi ta hlayisa swibya swa vukwetsimelo ni swa alitari leswaku vukari byi nga ha vi kona ehenhla ka vana va Israele. 
6 Vonani, ndzi tekile vamakwenu, vana va Levhi, exikarhi ka vana va Israele; va nyikiwile Yehovha, kambe va nyikiwile n'wina ku tirha ntirho wa tabernakela ya nhlengeletano. 
7 Loko u ri wena ni vana va wena mi ta tirha mitirho ya vuprista bya n'wina bya hinkwaswo swa alitari, ni bya leswi nga emahlweni ka xisirhelo; mi ta tirha ntirho wa n'wina kona. Vuprista bya n'wina i ntirho, leyi nga nyiko ntsena, kutani wa le handle la nga ta tshinela u ta dlawa.”
8 Yehovha a byela Aroni, a ku: “Vona, exikarhi ka swilo hinkwaswo leswi hlawuriweke swa vana va Israele, ndzi ku nyikile leswi va ndzi pambulelaka swona, ndzi ku nyika swona wena ni vana va wena, ku va ku averiwa ka wena hi ku lerisa loku nga heriki. 
9 Leswi nga ta va swa wena exikarhi ka swilo leswi hlawuriweke, ehandle ka leswi hisiwaka, hi leswi: mihlengo hinkwayo ya vona, ni tinyiko hinkwato, ni magandzelo hinkwawo ya xidyoho, ni magandzelo hinkwawo ya ku riha, lawa va ndzi rihelaka ha wona, swilo leswi hlawuriweke ngopfu swi ta va swa wena ni swa vana va wena. 
10 U ta swi dya exivandleni lexo kwetsima ngopfu; wanuna un'wana ni un'wana u ta swi dya: swi ta va leswo kwetsima eka wena.
11 “Kambe leswi nga ta va swa wena hi leswi: leswi pamburiweke emihlengweni ya vona, ni hinkwaswo leswi ndziwitiweke swa vana va Israele; ndzi ku nyika swona ni vana va wena va xinuna ni va xisati, hi ku lerisa loku nga heriki. Un'wana ni un'wana la tengeke endlwini ya wena, u ta swi dya. 
12 Ndzi ku nyika ni swirhangana leswi va nga ta swi tisa eka Yehovha, swi ri leswo saseka hinkwaswo swa mafurha, ni leswo saseka hinkwaswo swa vhinyo ni swa mavele. 
13 Swirhangana hinkwaswo swa leswi milaka etikweni ra vona leswi va nga ta swi tisa eka Yehovha, swi ta va swa wena. Un'wana ni un'wana la tengeke endlwini ya wena, u ta swi dya. 
14 Swilo hinkwaswo leswi nyikiwaka Xikwembu eIsraeleni swi ta va swa wena. 
15 Mativula hinkwawo ya tinyama hinkwato leti va ti humeselaka Yehovha, hambi va ri vanhu, hambi swi ri swifuwo, ma ta va ya wena. Ntsena u ta kutsula mativula ya munhu, u kutsula ni mativula ya leswi nga tengangiki. 
16 U ta ma kutsula ma ri ya n'hweti yin'we ni lama tlulaka hi ku ringanisa kantlhanu wa tixikele, hi xikele ya vukwetsimelo, leyi nga ni   ta 20. 
17 Kambe mativula ya tihomu ni mativula ya tinyimpfu, ni mativula ya timbuti, u nga ka u nga ma kutsuli, ma hlawulekile. U ta halata ngati ya wona ealitarini, kutani u ta hisa mafurha ya wona; i gandzelo leri hisiwaka, leri nun'hwelaka eka Yehovha. 
18 Nyama ya wona yi ta va ya wena swin'we ni xifuva lexi ndziwitiweke, ni nenge wa xinene. 
19 Hinkwaswo leswi pamburiwaka eka swilo leswi hlawuriweke, leswi vana va Israele va swi pambulelaka Yehovha, ndzi ku nyikile swona wena ni vana va wena hi ku lerisa loku nga heriki. I ntwanano lowu tiyeke, lowu nga heriki emahlweni ka Yehovha, wu ri wa wena ni wa vatukulu va wena.”
20 Yehovha a ku eka Aroni: “U nga ka u nga kumi ndzhaka etikweni ra vona, u nga ka u nga vi na ku averiwa exikarhi ka vona; hi mina ndzi nga ku averiwa ka wena ni ndzhaka ya wena exikarhi ka vana va Israele. 
21 Loko va ri vana va Levhi, ndzi va nyikile ku pambula hinkwako ka vukhume lebyi humesiwaka eIsraeleni, yi va ndzhaka ya vona; swi ta ringaniswa ntirho lowu va wu tirhaka wu ri ntirho wa tabernakela ya nhlengeletano. 
22 Kutani vana va Israele va nga ha tshineleli tabernakela ya nhlengeletano, va nga ti tshuka va tirhwexa nandzu lowu fanelaka hi rifu. 
23 Valevhi va ta tirha ntirho wa tabernakela ya nhlengeletano, kutani va ta rhwala milandzu ya vona. I ku lerisa loku nga heriki etinxakeni ta tinxaka; va nga ka va nga vi na ndzhaka exikarhi ka vana va Israele. 
24 Hikuva ku avanyisa ka vukhume loku vana va Israele va nga ta pambulela Yehovha, ndzi nyikile Valevhi, yi va ndzhaka ya vona; hikwalaho ndzi vurile leswaku va nga ka va nga vi na ndzhaka exikarhi ka vana va Israele.”
25 Yehovha a byela Muxe, a ku: 
26 “U ta byela Valevhi, u ku eka vona: ‘Kutakuloko mi amukela eka vana va Israele ku pambula ka vukhume lebyi ndzi mi nyikeke hi vito ra vona leswaku yi va ndzhaka ya n'wina, mi ta pambulela Yehovha nhlengo, hi leswaku vukhume bya vukhume; 
27 kutani ku pambula ka n'wina ku ta hlayeriwa n'wina kukotisa leswi pamburiweke emaveleni exivuyeni, ni ka leswi andzeke exikhuvutelweni. 
28 Mi ta pamburisa sweswo na n'wina nhlengo wa Yehovha eka vukhume hinkwabyo lebyi mi nga ta byi amukela eka vana va Israele; kutani mi ta nyika nhlengo lowu wa Yehovha eka muprista Aroni. 
29 Eswilweni hinkwaswo leswi mi nga ta nyikiwa swona, mi ta pambula nhlengo hinkwawo wa Yehovha, eka swilo hinkwaswo leswo saseka, mi ta pambula nhlengo lowu hlawuriweke.’ 
30 U ta ku eka vona: ‘Kuteloko mi pamburile leswo saseka eka swona, leswi nga ta sala, swi ta va swa Valevhi, kukotisa leswi humaka exivuyeni ni leswi humaka exikhuvutelweni. 
31 Mi ta swi dya hinkwaswo, n'wina ni va tindlu ta n'wina; hikuva i hakelo ya n'wina leyi ringanaka ntirho wa n'wina etabernakeleni ya nhlengeletano. 
32 Kuteloko mi pamburile leswo saseka eka swona, mi nga ka mi nga vekeriwi nandzu ni wun'we kambe mi nga tshuki mi sandza swilo leswi hlawuriweke swa vana va Israele, mi nga ti tshuka mi fa.’ ”
TINHLAYO 19
01 Yehovha a byela Muxe na Aroni, a ku: 
2 “Hi kona ku lerisa ni nawu lowu Yehovha a wu leriseke loko a ku: ‘Byela vana va Israele va ku tisela homu ya ntswele ya ribungu, leyi nga riki na xisandzu ni xivati, leyi nga rhwalangiki joko. 
3 Mi ta yi nyika Eliyazara, muprista, kutani va ta yi humesa emixaxeni, va yi tlhava emahlweni ka yena. 
4 Eliyazara, muprista, u ta teka ngati ya homu hi ritiho ra yena, u ta xuva ha yona kantlhanu ni kambirhi etlhelweni ra nyangwa ya tabernakela ya nhlengeletano. 
5 Kutani va ta hisa homu emahlweni ka wena; va ta hisa dzovo ra yona ni nyama, ni ngati, ni swanyi wa yona. 
6 Muprista u ta teka murhi wa kedari ni hisopa ni karmesi a swi hoxa endzilweni, laha homu yi hisiwaka kona. 
7 Muprista u ta hlantswa tinguvu ta yena, a hlamba miri ematini, kutani u ta nghena emixaxeni; kambe muprista u ta va la nga tengangiki ku fika nimadyambu. 
8 Munhu la hiseke homu u ta hlantswa tinguvu ta yena ematini, a hlamba miri, kutani u ta va la nga tengangiki ku fika nimadyambu. 
9 Munhu la tengeke u ta ola nkuma wa homu, a wu veka endhawini leyi tengeke, ehandle ka mixaxa, kutani wu ta hlayiseriwa nhlengeletano ya vana va Israele kukotisa mati ya ku basisa; i gandzelo ra ku dyoha. 
10 La oleleke nkuma wa homu, u ta hlantswa tinguvu ta yena, kutani u ta va la nga tengangiki ku fika nimadyambu. Ku ta va ku lerisa loku nga heriki ka vana va Israele, ni ka muluveri la luvelaka exikarhi ka vona.
11 “ ‘La khumbeke mufi hi leswaku miri wihi ni wihi wa munhu, u ta va la nga tengangiki hi masiku ya ntlhanu na mambirhi. 
12 U ta tibasisa hi mati lawa hi siku ra vunharhu, ni siku ra ntlhanu na mambirhi, kutani u ta tenga; kambe loko a nga tibasisi hi siku ra vunharhu ni ra ntlhanu na mambirhi, a nga ka a nga tengi. 
13 La khumbeke mufi, hileswaku miri wa munhu la feke, a va a nga tibasisi, u nyamisa Yindlu ya Yehovha. Munhu loyi, u ta susiwa eIsraeleni hikuva mati ya ku basisa a ma cheriwangi ehenhla ka yena; wa ha ri la yilaka; thyaka ra yena ra ha ri ehenhla ka yena.
14 “ ‘Hi wona nawu: Kutakuloko munhu a file entsongeni, mani na mani la nghenaka entsongeni, ni swilo hinkwaswo leswi nga entsongeni, swi ta va leswi yilaka hi masiku ya ntlhanu na mambirhi. 
15 Mbita yin'wana ni yin'wana leyi fununguriweke, leyi nga riki na xifunengeto lexi bohiweke ehenhla ka swona, yi ta va leyi yilaka. 
16 Mani na mani la khumbeke munhu la dlayiweke hi tlhari emasin'wini, kumbe mufi, kumbe marhambu ya vanhu, kumbe sirha u ta va la yilaka hi masiku ya ntlhanu na mambirhi. 
17 Va ta tekela la yilaka nkuma wa gandzelo leri hiseriweke ku dyoha, kutani va ta chela mali layo basa ehenhla ka wona ma ri enhlambetweni; 
18 kutani munhu la tengeke u ta teka hisopa, a yi peta ematini, kutani u ta xuva ntsonga ni swibya hinkwaswo, ni vanhu hinkwavo lava nga kona, ni loyi a khumbeke marhambu, hambi munhu la dlayiweke, hambi mufi, hambi sirha. 
19 La tengeke u ta xuva la yilaka hi siku ra vunharhu ni ra ntlhanu na mambirhi, kutani ku yila ka yena ku ta susiwa hi siku ra ntlhanu na mambirhi, U ta hlantswa tinguvu ta yena, a hlamba ematini, kutani nimadyambu u ta tenga. 
20 La tinyamiseke, a va a nga tibasisi; munhu loyi u ta susiwa enhlengeletanweni, hikuva u nyamisile vukwetsimelo bya Yehovha; mati ya ku basisa a ma cheriwanga ehenhla ka yena, u nyamile. 
21 Ku ta va eka vona ku lerisa lo ku nga heriki. La nga xuva hi mati ya ku basisa, u ta hlantswa tinguvu ta yena; kutani la khumbeke mati ya ku basisa, u ta va la yilaka ku fika nimadyambu. 
22 Hinkwaswo leswi khumbeke la yilaka swi ta va leswi yilaka; ni loyi a n'wi khumbeke u ta va la yilaka ku fika nimadyambu.’ ”
TINHLAYO 20
01 Nhlengeletano hinkwayo ya vana va Israele yi fika emananga ya Sini hi n'hweti yo sungula, kutani tiko ri gova eKadexe. Kutani Meriyamu a fa endhawini leyo, a lahliwa kona.
2 Kambe a ku nga ri na mati ya ku nwa ya tiko; kutani va hlengeletana ku pfuka Muxe na Aroni. 
3 Tiko ri karihela Muxe, ri ku: “Mawako loko ngi hi file ni vamakwerhu loko va fa emahlweni ka Yehovha! 
4 Xana mi fambisele yini nhlengeletano ya Xikwembu emananga lawa hi ta fa kona, hina ni swifuwo swa hina? 
5 Mi hi humesele yini eEgipta ku hi fikisa etikweni lero biha, laha ku nga byalekiki, ni laha ku nga riki na nkuwa ni vhinya ni girenada ni mati ya ku nwa?”
6 Kavaloko Muxe na Aroni va sukela nhlengeletano ku ya enyangweni ya tabernakela ya nhlengeletano; va wa hi mimombo ya vona kutani ku kwetsima ka Yehovha ku va humelela. 
7 Yehovha a byela Muxe, a ku: 
8 “Teka nhonga, u vitana nhlengeletano, u ri na Aroni makwenu, mi ta vulavula ni ribye emahlweni ka vona, kutani ri ta humesa mati ya rona; u ta va humesela mati eribyeni, u va u nwisa nhlengeletano ni swifuwo swa vona.”
9 Muxe a teka nhonga emahlweni ka Yehovha hilaha Yehovha a n'wi leriseke hakona. 
10 Kutani Muxe na Aroni va vitana nhlengeletano emahlweni ka ribye, kutani Muxe a ku eka vona: “Yingisani, vakaneti! Xana hi ta mi humesela mati eribyeni leri xana?” 
11 Muxe a tlakusa voko, a ba ribye kambirhi hi nhonga ya yena. Kutani ku huma mati ya ku tala. Nhlengeletano yi nwa ni swifuwo swa yona.
12 Kambe Yehovha a ku eka Muxe na Aroni: “Leswi mi nga pfumelangiki eka mina ku ndzi hlawula emahlweni ka vana va Israele, mi nga ka mi nga nghenisi nhlengeletano leyi etikweni leri ndzi va nyikeke rona.” 
13 Hi wona mati ya Meriba (ku kaneta), laha vana va Israele va nga kanetela Yehovha kona; kutani a tikwetsimisa eka vona.
14 Loko va ri eKadexe, Muxe a rhuma tintsumi eka hosi ya Edomu, a ku: “Israele, makwenu, u ri: Wa tiva mikarhalo hinkwayo leyi hi yi rhweleke. 
15 Vatata wa hina va rhurhile eEgipta, kutani hi akile malembe ya ku tala eEgipta; kambe Vaegipta va hi xanisile, hina ni vatata wa hina. 
16 Hi huwelele eka Yehovha, kutani u yingisile rito ra hina, a rhumile ntsumi, a hi humesa eEgipta. Sweswi hi le Kadexe, muti lowu nga endzilakaneni wa tiko ra wena. 
17 Hi pfumelele ku tsemakanya tiko ra wena; hi nga ka hi nga tsemakanyi exikarhi ka masimu ni tivhinya, hi nga ka hi nga nwi mati ya swihlovo; hi ta famba hi gondzo, hi nga hambukeli etlhelweni ra xinene ni ra ximatsi, hi ko hi hundza emindzilekaneni ya wena.” 
18 Edomu a ku eka yena: “U nga ka u nga hundzi eka rikwerhu; loko swi nga ri tano, ndzi ta huma, ndzi ya hlangana na wena hi fumu.” 
19 Vana va Israele va ku eka yena: “Hi ta famba hi gondzo; kungakuloko mina ni mitlhambi ya mina hi nwa mati ya wena, ndzi ta hakela; a ku na mhaka yin'wana, u nga kanakani, ndzi ta hundza ntsena hi milenge.” 
20 Kambe Edomu a ku: “U nga ka u nga hundzi!” Kutani Edomu a huma ku ya hlangana na yena a ri ni tiko lerikulu leri hlomeke swinene. 
21 Hi sweswo Edomu a arisa Israele ku tsemakanya tiko ra yena; kutani Israele a n'wi hambukela.
22 Kutani nhlengeletano hinkwayo ya vana va Israele yi suka eKadexe, yi ya fika entshaveni ya Hori. 
23 Kavaloko Yehovha a byela Muxe na Aroni entshaveni ya Hori, endzilakaneni wa tiko ra Edomu a ku: 
24 “Aroni u ta fa, a ya eka varikwavo; hikuva a nga ka a nga ngheni etikweni leri ndzi ri nyikeke vana va Israele, hikuva mi landzurile marito ya mina ematini ya Meriba. 
25 U ta teka Aroni ni n'wana wa yena Eliyazara, u va khandziyisa entshaveni ya Hori. 
26 Kutani u ta hluvurisa Aroni tinguvu ta yena, u ti ambexa Eliyazara, n'wana wa yena. Kutani Aroni u ta fa kona, a ya eka varikwavo.” 
27 Muxe a endla hilaha Yehovha a leriseke hakona. Va khandziya entshaveni ya Hori, emahlweni ka nhlengeletano hinkwayo. 
28 Kutani Muxe a hluvurisa Aroni tinguvu ta yena, a ti ambexa Eliyazara, n'wana wa yena. Kutani Aroni a fa kwalaho enhlohlorhini ya ntshava. Kutani Muxe na Eliyazara va ngirimela entshaveni. 
29 Nhlengeletano hinkwayo yi vona leswaku Aroni a file, kutani yindlu ya Israele hinkwayo yi rilela Aroni hi masiku ya makume manharhu.
TINHLAYO 21
01 Hosi ya Aradi, wa Kanana, la akeke edzongeni, kuteloko yi twile leswaku Israele a ta hi ndlela ya Atarimi, a ya lwa na Israele, a khoma vanhu. 
2 Israele a hlambanya eka Yehovha, a ku: “Loko u neha tiko leri emavokweni ya mina, ndzi ta lovisa miti ya rona, ndzi yi yirisa.” 
3 Yehovha a yingisa rito ra Israele, kutani a va nyiketa Vakanana ni miti ya vona va va lovisa, va va heta; kutani va thya xivandla lexi vito ra Horma (ku yila).
4 Kutani va suka entshaveni ya Hori hi ndlela ya Lwandle ro Tshwuka, va ya rhendzeleka tiko ra Edomu. Kambe tiko ri hela timbilu endleleni leyi. 
5 Tiko ri dzumadzumela Xikwembu na Muxe, ri ku: “Mi hi humesele yini eEgipta leswaku hi ta fa emananga? Hikuva a ku na vuswa a ku na mati; timbilu ta hina ti nyenya swakudya leswi sandzekaka leswi.”
6 Yehovha a rhumela tiko tinyoka leti hisaka, ti va luma; kutani vanhu lavo tala va fa eIsraeleni. 
7 Kavaloko tiko ri ta eka Muxe, ri ku: “Hi dyohile hikuva hi dzumadzumele Yehovha na wena; hi khongelele eka Yehovha leswaku a hlongola tinyoka ekule na hina.” Kutani Muxe a khongelela tiko. 
8 Yehovha a ku eka Muxe: “Tiendlele nyoka leyi hisaka u yi hayeka emhandzeni; leswaku, mani na mani la lumiweke, loko a languta nyoka, a ta hanya.” 
9 Kutani Muxe a endla nyoka ya koporo a yi hayeka emhandzeni kutani kuteloko munhu a lumiwile hi nyoka, a a languta nyoka ya koporo, a hanya.
10 Kutani vana va Israele va suka, va ya dzima mixaxa eOboto. 
11 Kutani va suka eOboto, va ya dzima mixaxa erhumbini ra Abarimi, emananga la languteneke na Mowabu, tlhelo ra vuxa. 
12 Kutani va suka kona, va ya gova enkoveni wa Zarede. 
13 Va suka kona, kutani va ya gova entlhandlukweni wa Arinoni, lowu nga emananga, lowu humaka etikweni ra Vaamori; hikuva nambu wa Arinoni i ndzilakana wa Mowabu, exikarhi ka Mowabu ni Vaamori. 
14 Hikwalaho ku vuriwile ebukwini ya Mivango ya Yehovha: “Vhahebe lowu nge ka Sufa, ni mikova ya Arinoni, 
15 ni ku rhelela ka mikova loku kongomaka etlhelo ra Ara, ku fika endzilakaneni wa Mowabu.”
16 Loko va suka kona, va ya eswihlobyeni swa Bera. Hilaha Yehovha a nga ku eka Muxe: “Hlengeleta tiko, ndzi ta va nyika mati.” 
17 Kavaloko Israele a yimbelela risimu leri:
18	“Pfelela xihlovo! Mi xi yimbelela!Xihlovo lexi tihosi ti xi celeke;Lexi vakulu va tiko va xi celeke Hi tinhonga ta vona ta vuhosi.”
19 Loko va suka emananga, va ya eMatana; kutani va suka eMatana, va ya eNahaliele, va suka eNahaliele, va ya eBamoto; 
20 va suka eBamoto, va ya enkoveni lowu nga emasin'wini ya Mowabu, ehenhla ka Pisga, tlhelo ra mananga.
21 Kutani Israele a rhuma tintsumi eka Sihoni, hosi ya Vaamori, ti ku eka yena: 
22 “Ndzi pfumelele ku tsemakanya etikweni ra wena; hi nga ka hi nga hambukeli emasin'wini, hambi evhinyeni hi nga ka hi nga nwi mati ya swihlovo; hi ta famba hi gondzo, hi ko hi huma etikweni ra wena.” 
23 Sihoni a nga pfumelelanga Israele ku tsemakanya etikweni ra yena; kutani Sihoni a hlengeleta tiko ra yena hinkwaro, a huma ku ya hlangana na Israele emananga, a fika eYahasi, kutani a lwa na Israele. 
24 Israele a n'wi heta hi vukari bya tlhari, kutani a teka tiko ra yena ku suka eArinoni, ku ya fika eYaboko, ku ya fika ni ka vana va Amoni; hikuva ndzilakana wa vana va Amoni a wu tiyile. 
25 Israele a teka miti leyi hinkwayo, kutani Israele a aka emitini hinkwayo ya Vaamori, wu nga Hexiboni ni le mitini hinkwayo leyi nga ehansi ka wona. 
26 Hikuva Hexiboni a wu ri ntsindza wa Sihoni, hosi ya Vaamori, la nga lwa ni hosi ya Mowabu leyi ngi yi ri kona emahlweni, kutani a yi tekela tiko hinkwaro ku fika eArinoni.
27 Hikwalaho vayimbeleri va ku:“Tanani eHexiboni!Muti wa Sihoni a wu akiwe ni ku tiyisiwa!
28 Hikuva ndzilo wu humile eHexiboni,Langavi ri humile emutini wa Sihoni;Ri hisile Ara-Mowabu,Ni vini va tintshava ta Arinoni.
29 Khombo ri na wena Mowabu!U lovile, tiko ra Kemoxi!Ri nyiketile vana va rona eku balekeni,Ni vanhwanyana va rona va va makhumbi ya Sihoni, hosi ya Vaamori.
30 Hi va copetele hi miseve,Ku suka eHexiboni, ku fika eDiboni,Hinkwaswo swi herisiwile,Hi hlaserile ku ya fika eNofaka;Ndzilo wu ya fika eMedeba.”
31 Israele a aka etikweni ra Vaamori, 
32 kutani Muxe a rhuma tintsumi ku ya kamba Yazere. Va teka miti leyi nga ehansi ka wona, kutani va hlongola Vaamori lava akeke eka wona. 
33 Kutani va hundzuka, va khandziya hitlhelo ra Baxani. Kutani Ogo, hosi ya Baxani, a huma ku ya hlangana na vona eEdreyi, a ri ni tiko ra yena hinkwaro, a lava ku lwa na vona. 
34 Kutani Yehovha a ku eka Muxe: “U nga n'wi chavi, hikuva ndzi n'wi nyiketile emavokweni ya wena, yena ni vanhu va yena hinkwavo, ni tiko ra yena; u ta n'wi endla kukotisa leswi u nga swi endlela Sihoni, hosi ya Vaamori, la akeke eHexiboni.” 
35 Kutani va lwa na yena, va n'wi hlula ni vana va yena, ni tiko ra yena hinkwaro, ku nga ponanga na un'we; kutani va teka tiko ra yena.
TINHLAYO 22
01 Vana va Israele va suka, va ya gova erivaleni ra Mowabu, endzhandzheni wa Yordani, ku lavana na Yeriko. 
2 Balaka, n'wana Siporo a vona hinkwaswo leswi Israele a swi endleleke Vaamori. 
3 Kutani Mowabu a chava ngopfu loko a va vona va tele swonghasi; Mowabu a rhurhumela hikwalaho ka vana va Israele. 
4 Kutani Mowabu a ku eka vakulu va Midiyani: “Vunyingi lebyi, byi ta dya tiko hinkwaro leri hi rhendzeleke kukotisa tihomu loko ti heta rilambyana ra nhova.” Balaka, n'wana Siporo, a a ri hosi ya Mowabu enkarhini wolowo. 
5 A rhuma tintsumi eka Balaama, n'wana Beyori, emutini wa Petoro, enambyeni, etikweni ra vana va tiko ra yena, ku ya n'wi vita; va ku eka yena: “Waswivo, tiko ri humile eEgipta, ri funengeta misava, kambe ri akile ri langutene na mina. 
6 Sweswi tana, ndza ku khongela, u ndzi rhukanela tiko leri, hikuva ri ndzi tlula hi matimba. Kumbe ndzi ta swi kota ku ri hlula, ni ku ri hlongorisa handle ka tiko, hikuva ndza swi tiva leswaku loyi u n'wi katekisaka u katekile, ni loyi u n'wi rhukanaka u rhuketeriwile.”
7 Vakulu va Mowabu ni vakulu va Midiyani va suka, va tamerile swa ku hakela mungoma, va ya fika eka Balaama, va n'wi byela marito ya Balaka. 
8 Balaama a ku eka vona: “Tshamani kwala nivusiku, kutani ndzi ta mi hlamula hilaha Yehovha a nga ta ndzi byela hakona.” Tihosi ta Mowabu ti tshama eka Balaama.
9 Kavaloko Xikwembu xi ta eka Balaama, xi ku: “Vanhu lava nga eka wena, va mani xana?” 
10 Balaama a ku eka Xikwembu: “Balaka, n'wana Siporo, hosi ya Mowabu, u va rhumele eka mina, a ku: 
11 ‘Tiko leri humeke eEgipta ri kona, ri funengeta misava! Sweswi tana, u ri rhuketela kumbe ndzi ta swi kota ku ri hlasela, ndzi ri hlongola.’ ” 
12 Xikwembu xi ku eka Balaama: “U nga ka u nga fambi na vona. U nga ka u nga rhukaneli tiko leri hikuva ri katekisiwile.” 
13 Ni mixo, Balaama a pfuka, a ku eka tindhuna ta Balaka: “Tlhelelani ekarikwenu, hikuva Yehovha u ndzi arisile ku famba na n'wina.” 
14 Kavaloko tihosi ta Mowabu ti suka ti tlhelela eka Balaka, ti ku: “Balaama u arile ku famba na hina.” 
15 Kutani Balaka a engeta a rhuma tindhuna leto talanyana, leti tlulaka leto rhanga hi vukulu. 
16 Kuteloko ti fikile eka Balaama, ti ku eka yena: “Balaka, n'wana Siporo, u vula sweswo, a ku: ‘Ndzi ku khongela, u nga siveriwi ha nchumu ku ta eka mina; 
17 ndzi ta ku dzunisa ngopfu; kambe hinkwaswo leswi u nga ta ndzi byela, ndzi ta swi endla. Wa nga ta u ndzi rhukanela tiko leri!’ ” 
18 Balaama a hlamula a ku eka malandza ya Balaka: “Hambiloko Balaka a ndzi nyika yindlu ya yena yi tele hi silivhere ni nsuku, ndzi nga ka ndzi nga tluri ku lerisa ka Yehovha, Xikwembu xanga, ku endla xilo lexitsongo hambi lexikulu. 
19 Na n'wina, tshamani kwala vusiku lebyi, ndzi ta tiva lexi Yehovha a nga ta engeta a ndzi byela xona.” 
20 Kutani Xikwembu xi ta eka Balaama nivusiku, xi ku eka yena: “Leswi vanhu lava va teke ku ku vita, famba na vona, ntsena u ta endla lexi ndzi nga ta ku byela xona.” 
21 Ni mixo, Balaama a pfuka, a bohela xihlalu embhongolweni ya yena, kutani a famba ni tihosi ta Mowabu.
22 Kambe Xikwembu xi n'wi karihela leswi a sukeke, kutani ntsumi ya Yehovha yi yima endleleni, yi n'wi sivela. Balaama a a khandziyile mbhongolo ya yena, a ri ni malandza mambirhi ya yena. 
23 Mbhongolo yi vona ntsumi ya Yehovha leyi yimeke endleleni, yi ri ni tlhari lero hatima evokweni. Mbhongolo yi hambukela emasin'wini, kutani Balaama a ba mbhongolo ku yi tlherisa endleleni. 
24 Kambe ntsumi ya Yehovha yi ya yima endleleni ya ku enta leyi hundzaka exikarhi ka masimu ya vhinya, leyi biyiweke ematlhelweni mambirhi. 
25 Mbhongolo yi vona ntsumi ya Yehovha, kutani yi tikamela erihlampfini, yi manyisa nenge wa Balaama, kambe yena a engeta a yi ba. 
26 Kutani ntsumi ya Yehovha yi hundzela emahlweni, yi ya yima exivandleni lexo khuma, laha ku nga ka ku nga hambukeki, hambi exineneni, hambi eximatsini. 
27 Mbhongolo yi vona ntsumi, kutani yi tiwisa ehansi, kutani Balaama a kariha, a ba mbhongolo hi nhonga. 
28 Kavaloko Yehovha a pfula nomu wa mbhongolo, kutani yi ku eka Balaama: “Ndzi ku endle yini leswi u ndzi beke kanharhu sweswi xana?” 
29 Balaama a ku eka mbhongolo: “Hi leswi u tlangeke ha mina. Loko a ndzi ri ni tlhari evokweni a ndzi ta ku dlaya sweswi.” 
30 Mbhongolo yi ku eka Balaama: “Xana a hi mina mbhongolo ya wena leyi u yi khandziyeke ku fika namuntlha-ke? Xana ndzi tolovele ku ku endlisa sweswo xana?” Kutani a ku: “E-e!” 
31 Kavaloko Yehovha a pfula mahlo ya Balaama, kutani a vona ntsumi ya Yehovha leyi yimeke endleleni, yi tamele tlhari leri hatimaka evokweni ra yona kutani a korhama, a khinsama emombyeni wa yena.
32 Ntsumi ya Yehovha yi ku eka yena: “U bele yini kanharhu sweswi mbhongolo ya wena xana? Hi mina loyi ndzi humeke ku ku sivela, hikuva ndzi vonile leswaku ndlela leyi yi ku yisa eku loveni. 
33 Mbhongolo yi ndzi vonile, kutani yi hambukile kanharhu emahlweni ka mina. Loko nge yi nga hambukanga emahlweni ka mina ingi ndzi ku dlayile u ri wena, kambe yona, i ngi ndzi yi tshikile yi hanya.”
34 Balaama a ku eka ntsumi ya Yehovha: “Ndzi dyohile hikuva a ndzi swi tivanga leswaku u yimile emahlweni ka mina endleleni. Kutani sweswi, loko swi bihile emahlweni ka wena, ndzi ta tlhelela ekaya.” 
35 Ntsumi ya Yehovha yi ku eka Balaama: “Famba ni vanhu lava, kambe u ta vula ntsena lexi ndzi nga ta ku byela xona.” Kutani Balaama a famba ni tindhuna ta Balaka.
36 Kuteloko Balaka a twa leswaku Balaama a fika, a huma ku ya hlangana na yena eAra-Mowabu, lowu nga endzilakaneni wa Arinoni, emakun'wini ya tiko. 
37 Kutani Balaka a ku eka Balaama: “Xana a ndzi rhumanga eka wena ku ku vita; a ku tanga ha yini eka mina-ke? Xana kunene a ndzi swi koti ku ku dzunisa xana?” 
38 Balaama a ku eka Balaka: “Wa swi vona, ndzi tile eka wena; kambe sweswi xana ndzi ta swi kota ku vula lexi ndzi xi rhandzaka xana? Rito leri Xikwembu xi nga ta veka enon'wini wa mina, hi rona leri ndzi nga ta ri vula.” 
39 Kutani Balaama a famba na Balaka, va ya Kiriyata-Husoti. 
40 Balaka a endla magandzelo ya tihomu ni tinyimpfu, kutani a rhumela Balaama ni tihosi leti ngi ti ri na yena nyama. 
41 Ni mixo Balaka a ya teka Balaama, a n'wi khandziyisa Bamoto-Baali, leswaku a vona a ri kwalaha, emakumu ya tiko.
TINHLAYO 23
01 Balaama a ku eka Balaka: “Ndzi akele kwala tialitari ta 7, kutani u ndzi lavela kwala tinkunzi ta 7 ni makhuna ya 7.” 
2 Balaka a endla hilaha Balaama a nga vula ha kona; kutani Balaka na Balaama va tlhava nkunzi ni khuna ehenhla ka alitari yin'wana ni yin'wana. 
3 Kutani Balaama a ku eka Balaka: “Yima ekusuhi ni holokosta ya wena mina ndzi ta ya etlhelo, swimbe Yehovha u ta hlangana na mina, kutani ndzi ta ku byela leswi a nga ta ndzi kombisa.” Kavaloko a ya exivandleni lexi ngi rivala. 
4 Xikwembu xi ya hlangana na Balaama kutani Balaama a ku eka xona: “Ndzi lunghisile tialitari leti ta 7, ndzi humesile nkunzi ni khuna ehenhla ka alitari yin'wana ni yin'wana.” 
5 Kavaloko Yehovha a veka rito enon'wini wa Balaama a ku: “Tlhela eka Balaka, u n'wi byela leswo karhi ni swo karhi.” 
6 A tlhelela eka yena, kutani a n'wi kuma a yimile ekusuhi ni holokosta ya yena, a ri ni tihosi hinkwato ta Mowabu. 
7 Kutani Balaama a bvumbha, a ku “Balaka u ndzi vitanile ndzi ri eAramu,Hosi ya Mowabu yi ndzi rhelerisile etintshaveni ta le vuxeni.‘Tana u ndzi rhukanela Yakobo!Tana u karihela Israele!’ Balaka a ku eka Balaama: “U ndzi endlele yini xana? Ndzi ku rhambele ku rhukana valala va mina, kasi u va katekisile ntsena!” 
8 Ndzi ta rhukanela yini? Xikwembu a xi n'wi rhukananga.
9 Ndzi ta karihela yini,loko Yehovha a nga karihanga?Ndzi n'wi vona ndzi ri enhlohlorhini ya ribye,Ndzi n'wi languta ndzi ri etintshaveni.Vonani, i tiko leri tshamaka hitlhelo,Leri nga hlayiwiki ni matiko.
10 I mani la nga ta hlaya ntshuri wa Yakobo?Ni ntsengo wa ku avanyisa ka vukhume bya Israele? ndzi fe hi rifu ra lava lulameke,Ku hela ka mina a ku kotise ka vona!”
11 Balaka a ku eka Balaama: “U ndzi endlele yini xana? Ndzi ku rhambele ku rhukana valala va mina, kasi u va katekisile ntsena!”
12 A hlamula, a ku: “Xana a ndzi faneri ku vula ntsena lexi Yehovha a ndzi vekeleke enon'wini xana?” 
13 Balaka a ku eka yena: “Tana sweswi na mina, hi ya endhawini yin'wana laha u nga ta ri vona hitlhelo ntsena u nga tshuki u ri vona hinkwaro; u ta ri rhukana u ri kwalaha.” 
14 Kutani a n'wi yisa emasin'wini ya Tsofimi, ehenhla ka Pisga, a aka kona tialitari ta 7, a tlhava nkunzi ni khuna ehenhla ka alitari yin'wana ni yin'wana. 
15 Kutani Balaama a ku eka Balaka: “Yima la ekusuhi ni holokosta ya wena! Mina ndzi ta ya hlangana na Yehovha.” 
16 Kavaloko Yehovha a ya hlangana na Balaama, a veka rito enon'wini wa yena, a ku: “Tlhela eka Balaka, u ta n'wi byela leswo karhi ni swo karhi.” 
17 Kutani a tlhelela eka yena, a n'wi kuma a yimile ekusuhi ni holokosta ya yena, tihosi ta Mowabu ti ri na yena. Balaka a ku eka yena: “Yehovha u te yini xana?”
18 Kavaloko Balaama a bvumbha, a ku:“Pfuka Balaka, u yingisa,Rhiya ndleve n'wana Siporo:
19 Xikwembu a hi munhu leswaku xi nga hemba,Ni n'wana wa munhu leswaku xi nga tisola.Xana hi yena la vulaka, kutani a nga endli,Loyi a vurisaka, kutani a nga hetisisi?
20 Kunene, ndzi lerisiwe ku katekisa;U katekisile, ndzi nga ka ndzi nga hundzuli.
21 A nga voni nandzu eka Yakobo,A nga voni ku homboloka ka Israele.Yehovha, Xikwembu xa yena, u na yena,I hosi ya yena loyi va n'wi bumabumelaka.
22 Xikwembu xi va humesile eEgipta;Xi va nyikile matimba ya nyarhi,
23 Hikuva a ku na vuloyi eka Yakobo;A ku na vungoma eka Israele;Ku ta byeriwa Yakobo na Israele hi nkarhi wa swona,Leswi Xikwembu xi swi endleke.
24 I tiko leri pfukaka kukotisa ntswele ya nghala,Ri yima kukotisa nghala ya xinuna.Ri nga ka ri nga etleri,ri nga si dya lexi a xi khomeke,Ri nga si nwa ngati ya lava dlayiweke.”
25 Kutani Balaka a ku eka Balaama: “Loko kunene u nga ka u nga ri rhukani, u nga tshuki u ri katekisa!” 
26 Balaama a hlamula, a ku eka Balaka: “Xana a ndzi ku byelanga leswaku hinkwaswo leswi Yehovha a nga ta swi vula, ndzi ta swi endla xana?”
27 Balaka a ku eka Balaama: “Tana sweswi na mina endhawini yin'wana; kumbe Yehovha u ta ku pfumelela ku ri rhukana.” 
28 Kutani Balaka a yisa Balaama enhlohlorhini ya Peyori leyi langutanaka hitlhelo ra mananga. 
29 Kutani Balaama a ku eka Balaka: “Ndzi akele kwala tialitari ta 7, u ndzi lavela tinkunzi ta 7, ni makhuna ya 7.” 
30 Balaka a endla hilaha Balaama a n'wi byeleke hakona a tlhava nkunzi ni khuna ehenhla ka alitari yin'wana ni yin'wana.
TINHLAYO 24
01 Balaama a vona leswaku Yehovha u titsakele ku katekisa Israele, kutani a nga lavangi vungoma kukotisa mikarhi yin'wana, kambe a hundzuluxa mombo wa yena etlhelo ra mananga. 
2 Kutani Balaama a tlakusa mahlo a vona tiko ra Israele ri le mixaxeni hi tinyimba ta rona, kutani moya wa Xikwembu wu ta ehenhla ka yena, 
3 a bvumbha, a ku:“Ku bvumbha ka Balaama, n'wana Beyori;
4 Rito ra la yingisaka marito ya Xikwembu,La vonaka mahlori ya Lowa matimba hinkwawo,La korhamaka, kutani mahlo ya yena ma pfuleka.
5 Oho Yakobo! Ku saseka ka mixaxa ya wena!
6 Oho Israele! Vuako bya wena byi nava kukotisa mikova,Kukotisa mitanga ekusuhi ni nambu,Kukotisa mhanga leyi byariweke hi Yehovha,Kukotisa tikedari leti nga ekusuhi ni mati.
7 Mati ma huma eswikutswini swa yena,Mbewu ya yena yi ni mati layo tala.Hosi ya yena yi titlakusile ehenhla ka Agaga,Ku fuma ka yona ku ni matimba.
8 Xikwembu xi n'wi humese Egipta,A heta matiko, va nga valala va yena;A faya marhambu ya vona, a khandla miseve ya vona.
9 A khinsama, a khondla kukota nghala,kukotisa ntswele ya nghala:I mani la nga ta n'wi pfuxa?Ku katekile lava ku katekisaka,A ku rhukaniwe lava ku rhukanaka.”
10 Kavaloko Balaka a karihela Balaama, kutani a phokota mandla, a ku eka Balaama: “Ndzi ku vitanile ku rhukana valala va mina; kutani waswivo, u va katekisile kanharhu. 
11 Sweswi tifambele ekarikwenu, ndzi vurile leswaku ndzi ta ku dzunisa ngopfu; kambe Yehovha u ku sivele ku amukela nchumu.” 
12 Balaama a ku eka Balaka: “Xana a ndzi byelangi tintsumi leti u ndzi rhumeleke tona, ndzi te: 
13‘Hambiloko Balaka a ndzi tatisela yindlu ya yena hi silivhere ni nsuku, a ndzi nyika swona, ndzi nga ka ndzi nga tluli ku lerisa ka Yehovha hi ku tisungulela ndzi ri mina, xilo lexo saseka, kumbe lexo biha, leswi Yehovha a nga ta ndzi lerisa swona, ndzi ta swi vula’?
14 Kutani sweswi ndzi tiyela eka rikwerhu. Tana, ndzi ta ku tivisa leswi tiko leri ri nga ta swi endla eka tiko ra wena masiku man'wana.” 
15 Kavaloko a bvumbha, a ku:“Rito ra Balaama n'wana Beyori,Rito ra munhu la pfuriweke mahlo,
16 Rito ra la yingisaka marito ya Xikwembu, tivaka vutivi bya La nge henhlahenhla,La hlalelaka mahlori ya La nga ni matimba hinkwawo,La khinsamaka, kutani mahlo ya yena ma pfuleka.
17 Ndzi n'wi vona, kambe a hi sweswi,Ndza n'wi hlalela, kambe ku nga ri kusuhi.Nyeleti yi hume eka Yakobo,Nhonga ya vuhosi yi hume eIsraeleni.Yi tlhava matsheve ya Mowabu,Yi heta vana hinkwavo va dzolonga.
18 Edomu a fumiwa hi yena,Seyira, nala wa yena, u ta fuyiwa hi yena,Israele a kombisa matimba ya yena,
19 La humaka eka Yakobo wa fuma,U va heta lava salaka emitini.”
20 Balaama a vona Amaleke, a bvumbha, a ku:“Amaleke i xirhangana xa matiko,Kambe siku rin'wana u ta herisiwa.”
21 Balaama a vona Vakeni, a bvumbha, a ku:“Yindlu ya wena yi tiyile,Xisaka xa wena xi vekiwile eribyeni ra ntshava.
22 Kambe Mukeni u ta hlongoriwa,Loko Asuru a ta ku yisa ekule, u ri mubohiwa.”
23 Balaama a engeta a bvumbha, a ku:“Ku ni khombo loyi a nga ta va kona,Loko Xikwembu xi ta swi endla, ku ta sala mani?
24Tingalava ti ta ta hi le Kitimi,Ti ta tsongahata Asuru, ti ta tsongahata Ebere;Kutani na yena u ta herisiwa.”
25Kavaloko Balaama a pfuka, kutani a tlhelela karikwavo; na yena Balaka a tifambela hi ndlela ya yena.
TINHLAYO 25
01 Israele a a tshamile Xitimi, kutani tiko ri sungula ku tinyiketa vuoswi ni vanhwanyana va Mowabu. 
2 Va vitana tiko emagandzelweni ya swikwembu swa vona, kutani tiko ri dya, ri khinsama emahlweni ka swikwembu swa vona. 
3 Israele a namarhela Baala-Peyori, kutani vukari bya Yehovha byi pfurhela Israele. 
4 Kavaloko Yehovha a ku eka Muxe: “Vitana tihosi hinkwato ta tiko, u hayeka swidyohi emahlweni ka Yehovha emun'wini, kutani ku pfurha ka vukari bya Yehovha ku ta sukela Israele.” 
5 Muxe a ku eka vaavanyisi va Israele: “Dlayani vanhu hinkwavo lava namarheleke Baala-Peyori.”
6 Kavaloko munhu wa vana Vaisraele a ta a tisa eka vamakwavo wansati wa Midiyani, Muxe, ni nhlengeletano hinkwayo ya vana va Israele va n'wi vona, loko va ri karhi va rila enyangweni ya tabernakela ya nhlengeletano. 
7 Kuteloko Finiyasi, n'wana Eliyazara, n'wana Aroni, muprista, a vona sweswo, a suka enhlengeletanweni, a teke tlhari evokweni ra yena, 
8 a landza munhu wa Israele entsongeni wa yena, kutani a va tlhava havambirhi makhwiri, yena Muisraele, na yena wansati loyi. Kutani ntungu wu hlela exikarhi ka vana va Israele. 
9 Lava nga fa hi ntungu lowu a va ri vanhu va 24 000.
10 Kutani Yehovha a byela Muxe, a ku: 
11 “Finiyasi, n'wana Eliyazara, n'wana Aroni, muprista, u susile vukari bya mina ehenhla ka vana va Israele, hikuva a a ri ni rilondzo ra mina exikarhi ka vona; kutani a ndzi lovisanga vana va Israele evukarini bya mina. 
12 Hikwalaho u ta n'wi byela leswaku ndzi endla na yena ntwanano wa ku rhula, 
13 wu ta va eka yena ni ka vatukulu va yena ntwanano wa vuprista lowu nga heriki, hikuva u hisekele Xikwembu xa yena, kutani u endlele vana va Israele mhamba.”
14 Vito ra wanuna wa Israele la dlayiweke ni wansati wa Midiyani, a a ri Zimri, n'wana Salu, hosi ya nyimba ya va Simiyoni. 
15 Vito ra wansati wa Midiyani la dlayiweke, a a ri Kozibi, n'wana Suru, la nga hosi ya nyimba yin'wana ya va Midiyani.
16 Yehovha a byela Muxe, a ku: 
17 “Hlayani Vamidiyani kukotisa valala va n'wina, mi va dlaya; 
18 hikuva va mi endlile valala va vona hi ku mi rivata hi mano ya vona emhakeni ya Peyori, ni le mhakeni ya Kozibi n'wana hosi yin'wana ya Midiyani, a ri makwavo wa vona, la nga dlawa siku ra khombo leri nga humelela emhakeni ya Peyori.”
TINHLAYO 26
01 Endzhaku ka khombo leri, Yehovha a ku eka Muxe na Eliyazara, n'wana Aroni, muprista: 
2 “Hlayani nhlengeletano hinkwayo ya vana va Israele, ku sungula hi va malembe ya 20, ni lava tlulaka, hi tinyimba ta vona, mi hlaya vavanuna hinkwavo va Israele lava hlomaka.” 
3 Kutani Muxe na Eliyazara, muprista, va vulavula na vona erivaleni ra Mowabu, ekusuhi na Yordani na Yeriko, va ku eka vona: 
4 “Mi ta hlayiwa ku sungula hi va malembe ya 20, ni lava tlulaka,” hi laha Yehovha a leriseke Muxe ni vana va Israele hakona loko va huma eEgipta.
5 Rhuveni, mativula ya Israele: Vana va xinuna va Rhuveni a a ri Hanoko ni nyimba ya va Hanoko; na Palu, ni nyimba ya va Palu; 
6 na Hesironi, ni nyimba ya va Hesironi; na Karimi, ni nyimba ya va Karimi. 
7 Hi tona tinyimba ta va Rhuveni: lava hlayiweke va vona a va ri 43 730. 
8 N'wana Palu a a ri Eliyabu. 
9 Vana va Eliyabu, a a ri Nemuwele na Datani, na Abirama. I Datani na Abirama lava ngi va ri vakulukumba lava landzuleke Muxe na Aroni enhlengeletanweni ya Kora, siku va pfukeleke Yehovha; 
10 kutani misava yi ahlamise nomu wa yona, yi va mita va ri na Kora, kutani nhlengeletano yi fa; ni loko ndzilo wu hisa vanhu va 250, leswaku xi va xikombiso. 
11 Kambe vana va Kora a va fanga.
12 Vana va Simiyoni, hi tinyimba ta vona hi lava: va Nemuwele, nyimba ya va Nemuwele; va Yamini, nyimba ya va Yamini; va Yakini, nyimba ya va Yakini, 
13 va Zera, nyimba ya va Zera; va Xawulu, nyimba ya va Xawulu. 
14 Hi tona tinyimba ta va Simiyoni: a va ri 22 200.
15 Vana va Gadi, hi tinyimba ta vona: va Sefoni, nyimba ya va Sefoni; va Hagi, nyimba ya va Hagi; va Xuni, nyimba ya va Xuni; 
16 va Ozini, nyimba ya va Ozini; va Eri, nyimba ya va Eri; 
17 va Arodi, nyimba ya va Arodi; va Areli, nyimba ya va Areli. 
18 Hi tona tinyimba ta vana va Gadi, hi ntsengo wa vona: a va ri 40 500.
19 Vana va Yuda: Ere na Onani; Ere na Onani va file etikweni ra Kanana. 
20 Kutani vana va Yuda, hi tinyimba ta vona a va ri va Xela, nyimba ya va Xela; va Perese, nyimba ya va Perese; va Zera, nyimba ya va Zera. 
21 Vana va Perese a va ri: va Hesironi, nyimba ya va Hesironi, va Hamula, nyimba ya va Hamula. 
22 Hi tona tinyimba ta Yuda, hi ntsengo wa tona: a va ri 76 500.
23 Vana va Isakara, hi tinyimba ta vona: Tola, nyimba ya va Tola; va Puwa, nyimba ya va Puwa: 
24 va Yaxubu, nyimba ya va Yaxubu; va Ximroni, nyimba ya va Ximroni. 
25 Hi tona tinyimba ta Isakara, hi ntsengo wa tona: a va ri 64 300.
26 Vana va Zebuloni, hi tinyimba ta vona, va Seredi, nyimba ya va Seredi; va Elone, nyimba ya va Elone; va Yahaliele, nyimba ya va Yahaliele. 
27 Hi tona tinyimba ta Zebuloni, hi ntsengo wa tona: a va ri 60 500.
28 Vana va Yosefa, hi tinyimba ta vona: Manase na Efrayimi.
29 Vana va Manase: va Makiri, nyimba ya va Makiri, Makiri a tswala Giliyadi: va Giliyadi, nyimba ya Vagiliyadi. 
30 Hi vona vana va Giliyadi: Iyezere, nyimba ya va Iyezere; va Heleke, nyimba ya va Heleke; Asiriele, nyimba ya va Asiriele; 
31 Xikeme, nyimba ya Vaxikeme; Xemida, nyimba ya va Xemida; 
32 Hefere, nyimba ya va Hefere; 
33 Selofihada n'wana Hefere, a nga vanga na vana va xinuna, kambe a a ri ni vanhwanyana, mavito ya vanhwanyana va Selofihada a a ri Mahela, na Nowa, na Hogila, na Milika, na Tirisa. 
34 Hi tona tinyimba ta Manase kutani lava hlayiweke va vona, a va ri 52 700.
35 Hi vona vana va Efrayimi, hi tinyimba ta vona: va Xutela, nyimba ya va Xutela; va Bekere, nyimba ya va Bekere; va Tahani, nyimba ya va Tahani. 
36 Hi vona vana va Xutela: va Erani, nyimba ya va Erani. 
37 Hi tona tinyimba ta vana va Efrayimi, hi ntsengo wa tona: a va ri 32 500. Hi vona vana va Yosefa, hi tinyimba ta vona.
38 Vana va Benjamini, hi tinyimba ta vona: va Bela, nyimba ya va Bela; va Axibele, nyimba ya va Axibele; va Ahirame, nyimba ya va Ahirame; 
39 va Xefufama, nyimba ya va Xefufama; va Hufamu, nyimba ya va Hufamu. 
40 Vana va Bela a a ri Aridi na Naamani; va Aridi, nyimba ya va Aridi; va Naamani, nyimba ya va Naamani. 
41 Hi vona vana va Benjamini hi tinyimba ta vona: lava hlayiweke a va ri 45 600.
42 Hi vona vana va Dani hi tinyimba ta vona: va Xuhamu, nyimba ya va Xuhamu. Hi tona tinyimba ta Dani. 
43 Tinyimba hinkwato ta va Xuhamu, hi ntsengo wa tona, a va ri 64 400.
44 Vana va Asere, hi tinyimba ta vona: va Yimina, nyimba ya va Yimina; va Yixivhi, nyimba ya va Yixivhi; va Beriya, nyimba ya va Beriya. 
45 Vana va Beriya: va Hebere, nyimba ya va Hebere; va Malikiele, nyimba ya va Malikiele. 
46 Vito ra n'wana wa wanhwanyana wa Asere a a ri Seraka. 
47 Hi tona tinyimba ta vana va Asere, hi ntsengo wa tona: a va ri 53 400.
48 Vana va Neftali hi tinyimba ta vona: va Yahasele, nyimba ya va Yahasele; va Guni, nyimba ya va Guni; 
49 va Yesere, nyimba ya va Yesere va Xileme, nyimba ya va Xileme. 
50 Hi tona tinyimba ta Neftali hi tindlu ta vona; lava hlayiweke va vona a va ri 45 400.
51 Hi wona ntsengo wa vana va Israele: a va ri vavanuna va 601 730.
52 Yehovha a byela Muxe, a ku: 
53 “Tiko ri ta avanyiseriwa vona lava; yi va ndzhaka ya vona hi ntsengo wa mavito. 
54 Eka lava taleke, u ta va nyika ndzhaka leyikulu; eka lava nga talangiki, u va nyika ndzhaka leyitsongo, un'wana ni un'wana u ta nyikiwa ndzhaka leyi ringanaka ntsengo wa yena. 
55 Ntsena tiko ri ta averiwa hi vuhlolotwana; va ta amukela ku averiwa ka vona hi mavito ya tinyimba ta vatata wa vona. 
56 Endzhaku yi ta avanyisiwa hi vuhlolotwana exikarhi ka lava teleke, ni le xikarhi ka lava nga talangiki.”
57 Hi wona ntsengo wa Valevhi, hi tinyimba ta vona, va Gerixoni, nyimba ya va Gerixoni; va Kohata, nyimba ya va Kohata; va Merari, nyimba ya va Merari. 
58 Hi tona tinyimba ta Levhi: nyimba ya va Libini, ni nyimba ya va Hebroni, ni nyimba ya va Maheli, ni nyimba ya va Muxi, ni nyimba ya va Kora. 
59 Kohata a tswala Amirama; vito ra nsati wa Amirama a a ri Yokebedi, n'wana Levhi, la tswaleriweke Levhi eEgipta; kutani a velekela Amirama Aroni na Muxe, na Meriyamu, makwavo wa vona. 
60 Aroni a tswala Nadabu na Abihu, na Eliyazara na Itamara. 
61 Nadabu na Abihu va file loko va humesela emahlweni ka Yehovha ndzilo wa xiri. 
62 Ntsengo wa vona, a va ri 23 000, hinkwavo vavanuna, ku sungula hi va n'hweti yin'we, ni lava tlulaka hikuva a va nghenisiwanga entsengweni wa vana va Israele hikuva a va averiwangi ndzhaka exikarhi ka vana va Israele.
63 Hi wona ntsengo wa vana va Israele lowu Muxe na Eliyazara, muprista, va wu hlayeke erivaleni ra Mowabu, ekusuhi na Yordani na Yeriko. 
64 Exikarhi ka vona lava, a ku vanga na un'we wa vana va Israele la hlayiweke hi Muxe na Aroni, muprista, emananga ya Sinayi. 
65 Hikuva Yehovha a a te henhla ka vona: Va ta fa emananga, kutani a ku vanga na un'we la hanyeke, loko a nga ri Kalebe, n'wana Yefune, na Yoxuwa, n'wana Nuni.
TINHLAYO 27
01 Vanhwanyana va Selofihada, n'wana Hefere, n'wana Giliyadi, n'wana Makiri, n'wana Manase, n'wana Yosefa (mavito ya vona a a ri Mahela, na Nowa, na Hogila, na Milika, na Tirisa); 
2 va ya humelela emahlweni ka Muxe na Eliyazara, muprista, ni le mahlweni ka tihosi ta nhlengeletano, enyangweni ya tabernakela ya nhlengeletano, va ku: 
3 “Tata wa hina u fele emananga kambe a nga vanga exikarhi ka nhlengeletano ya lava lwiseke Yehovha, va nga va nhlengeletano ya Kora; kambe u file hikwalaho ka ku dyoha ka yena, a nga ri na n'wana wa wanuna. 
4 Xana vito ra tata wa hina ri ta susiwa enyimbeni ya yena hikuva a nga siyangi n'wana wa wanuna-ke? Hi nyike ndzhaka exikarhi ka vamakwavo va tatana.”
5 Muxe a yisa mhaka ya vona emahlweni ka Yehovha. 
6 Kutani Yehovha a ku eka Muxe: 
7 “Vana va Selofihada va vula swona. U ta va nyika ndzhaka exikarhi ka vamakwavo va tata wa vona! U va avela ndzhaka ya tata wa vona. 
8 Kutani u ta byela vana va Israele, u ku: ‘Kungakuloko munhu a fa a nga ri na n'wana wa wanuna, mi ta avela n'wana wa yena wa wansati ndzhaka ya yena. 
9 Loko a nga ri na n'wana wa wansati, mi ta nyika ndzhaka ya yena eka vamakwavo. 
10 Loko a nga ri na vamakwavo, mi ta nyika ndzhaka ya yena eka vamakwavo va tata wa yena. 
11 Loko ku nga ri na vamakwavo va tata wa yena, mi ta nyika ndzhaka ya yena eka xaka ra yena leri nga ekusuhi na yena, endlwini ya yena, kutani yi ta va ya yena. Eka vana va Israele, wu ta va nawu wa leswi fanelaka, hilaha Yehovha a leriseke Muxe hakona.’ ”
12 Yehovha a ku eka Muxe: “Tlhandlukela entshaveni leyi ya Abarimi, u languta tiko leri ndzi ri nyikeke vana va Israele; 
13 kutakuloko u ri vonile, u ta rhurhiwa, na wena, eka varikwenu hilaha Aroni, makwenu, a rhurhiweke hakona; 
14 hikuva mi landzurile ku lerisa ka mina emananga ya Sini, hi nkarhi wa ku kaneta ka nhlengeletano, mi nga ndzi dzunisanga emahlweni ka vona emhakeni ya mati.” I mati ya Meriba, ya Kadexe, emananga ya Sini.
15 Kutani Muxe a vulavula na Yehovha, a ku: 
16 “Yehovha, Xikwembu xa mimoya ya tinyama hinkwato a a veke ehenhla ka nhlengeletano wanuna la humaka emahlweni ka vona, ni la nghenaka emahlweni ka vona, 
17 loyi a va humesaka, ni loyi a va nghenisaka; nhlengeletano ya Yehovha yi nga vi ku kotisa ntlhambi lowu nga riki na murisi.”
18 Kutani Yehovha a ku eka Muxe: “Teka Yoxuwa, n'wana Nuni, munhu loyi Moya wu tshameke eka yena u ta veka voko ra wena ehenhla ka yena; 
19 kutani u ta n'wi yimisa emahlweni ka Eliyazara, muprista, ni le mahlweni ka nhlengeletano hinkwayo, kutani u ta n'wi lerisa milawu ya wena emahlweni ka vona. 
20 U ta n'wi pambulela vukulukumba bya wena, leswaku nhlengeletano hinkwayo ya vana va Israele yi n'wi yingisa. 
21 U ta yima emahlweni ka Eliyazara, muprista, kutani yena u ta n'wi kombelela hi nawu wa Urimi, emahlweni ka Yehovha: hi ku lerisa ka yena, vana va Israele hinkwavo va ta huma, kambe hi ku lerisa ka yena, va ta tlhela va nghena.”
22 Muxe a endla hilaha Yehovha a n'wi leriseke hakona a teka Yoxuwa a n'wi yimisa emahlweni ka Eliyazara muprista, ni le mahlweni ka nhlengeletano hinkwayo; 
23 a tlhandleka mavoko ehenhla ka yena, kutani a n'wi veka hilaha Yehovha a leriseke Muxe hakona.
TINHLAYO 28
01 Yehovha a byela Muxe, a ku: 
2 “Lerisa vana va Israele, u ku eka vona: ‘Mi ta ndzi humesela nhlengo hi nkarhi wa wona, swi ri swakudya swa mina leswi hisiwaka, leswi nga ni risuna leri nun'hwelaka eka mina.’
3 “U ta ku eka vona: magandzelo lama hisiwaka hi ndzilo, lawa mi nga ta ma humesela Yehovha, hi lawa: “Siku rin'wana ni rin'wana, swinyimpfana swimbirhi swa lembe rin'we leswi nga riki na xivati, yi va holokosta ya masiku ni masiku. 
4 U ta humesa xinyimpfana nimixo, ni xinyimpfana xin'wana nimadyambu; 
5 ni nyiko ya vukhume bya ya mapa layo saseka, lama pfuviweke hi ku avanyisa ka vumune bya hini ya mafurha lamanene. 
6 I holokosta ya masiku leyi humesiweke entshaveni ya Sinayi, i gandzelo leri nga ni risuna, leri hiseriwaka Yehovha. 
7 Vucheleto bya rona byi ta va bya ku avanyisa ka vumune bya hini, swi ri swa xinyimpfana xo sungula: vuchelo bya vhinyo leyinene byi ta cheleriwa Yehovha evukwetsimelweni. 
8 U ta humesa xinyimpfana xa vumbirhi nimadyambu; xi ta humesiwa xi ri ni nyiko ni vucheleto kukotisa xa nimixo: i gandzelo leri hisiwaka, leri nga ni risuna leri nun'hwelaka eka Yehovha.
9 “Siku ra Savata ku ta humesiwa swinyimpfana swimbirhi swa lembe rin'we leswi nga riki na xivati, ni nyiko ya ku avanyisa ka vumbirhi bya mapa layo saseka, lama pfuviweke hi mafurha, ni vucheleto bya yona. 
10 I holokosta ya Savata yin'wana ni yin'wana: swi ri ehenhla ka holokosta ya masiku, ni vucheleto bya yona.
11 “Eku sunguleni ka tin'hweti ta n'wina, mi ta humesela Yehovha holokosta ya tinkunzi timbirhi, ni khuna, ni swinyimpfana swa 7 swa lembe rin'we, leswi nga riki na xivati; 
12 ni ku avanyisa ka khume loku hlayiweke kanharhu, ka mapa layo saseka, lama pfuviweke hi mafurha, yi va nyiko leyi lulamelaka nkunzi yin'wana ni yin'wana, ni ku avanyisa ka vukhume loku hlayiweke kambirhi ka mapa layo saseka, lama pfuviweke hi mafurha, yi va nyiko leyi lulamelaka khuna rin'wana ni rin'wana; 
13 ni ku avanyisa ka vukhume bya mapa layo saseka, lama pfuviweke ni mafurha, yi va nyiko leyi lulamelaka xinyimpfana xin'wana ni xin'wana; i holokosta leyi nga ni risuna le ri nun'hwelaka, ni gandzelo leri hiseriwaka Yehovha. 
14 Vucheleto bya swona i hafu ya hini ya vhinyo hi nkunzi yin'wana ni yin'wana, ni ku avanyisa ka vunharhu bya hini hi khuna rin'wana ni rin'wana, ni ka avanyisa ka vumune ka hini hi xinyimpfana xin'wana ni xin'wana. Hi yona holokosta ya n'hweti yi va ya tin'hweti hinkwato ta Lembe. 
15 Ku ta humeseriwa Yehovha ni xiphongo, ri va gandzelo ra xidyoho, ehenhla ka holokosta ya masiku hinkwawo, ni vucheleto bya yona.
16 “Hi n'hweti yo sungula, hi siku ra 14, yi ta va Paseka ya Yehovha. 
17 Siku ra 15 ra n'hweti leyi ku ta va ni nkhuvo. Hi masiku ya 7 ku ta dyiwa xinkwa lexo kala comela. 
18 Siku ro rhanga, ku ta va ni nhlengeletano leyo kwetsima; mi nga tshuki mi tirha ntirho lowo tika ha rona. 
19 Mi ta humesela Yehovha magandzelo lama hisiwaka, ti va tiholokosta: mi humesa tinkunzi timbirhi, ni khuna, ni swinyimpfana swa 7 swa lembe rin'we; mi swi teka swi nga ri na xivati; 
20 nyiko ya swona ma ta va mapa layo saseka lama pfuviweke hi mafurha; mi ta humesa ku avanyisa kanharhu ka vukhume hi nkunzi yin'wana ni yin'wana; ni ku avanyisa kambirhi ka vukhume hi khuna rin'wana ni rin'wana; 
21 u ta humesela xinyimpfana xin'wana ni xin'wana ku avanyisa ka vukhume bya wona. 
22 Mi ta humesa ni xiphongo, ri va gandzelo ra xidyoho, mi tiphahlela mhamba ha xona. 
23 Mi ta xi humesa ehenhla ka holokosta ya nimixo, yi nga holokosta leyi nga heriki.
24 “Mi ta humesa swilo leswi siku rin'wana ni rin'wana hi masiku ya 7 swi ri swakudya ni gandzelo leri hisiwaka ri va risuna eka Yehovha. Mi ta swi humesa ehenhla ka holokosta leyi nga heriki ni vucheleto bya yona. 
25 Hi siku ra ntlhanu na mambirhi, mi ta va ni nhlengeletano leyo kwetsima; mi nga tshuki mi tirha mi ntirho leyo tika.
26 “Hi siku ra swirhangana, kutakuloko mi humesela Yehovha nhlengo lowuntshwa, enkhubyeni wa n'wina wa mavhiki, mi ta va ni nhlengeletano leyi hlawuriweke; mi nga tshuki mi tirha ntirho ni wun'we lowo tika. 
27 Mi ta humesa holokosta leyi nga ni risuna leri nun'hwelaka eka Yehovha, ti va tinkunzi timbirhi, ni khuna, ni swinyimpfana swa 7, swa lembe. 
28 Nyiko ya swona ma ta va mapa layo saseka, lama pfuviweke hi mafurha, ku avanyisa kanharhu ka vukhume hi nkunzi yin'wana ni yin'wana, ni ku avanyisa kambirhi ka vukhume hi khuna rin'wana ni rin'wana; 
29 ni ku avanyisa ka vukhume hi xinyimpfana xin'wana ni xin'wana xa leswi swa 7; 
30 mi ta humesa ni xiphongo ku tiphahlela mhamba ha xona: 
31 Mi ta humesa swilo leswi ehenhla ka holokosta leyi nga heriki, ni nyiko ya yona; mi ta swi hlawula, swi nga ri na xivati, swi va ni vucheleto bya swona.
TINHLAYO 29
01 “Hi n'hweti ya 7, hi siku ro rhanga ra n'hweti, mi nga va ni nhlengeletano leyi hlawuriweke; mi nga tshuki mi tirha ntirho ni wun'we lowo tika, ri ta va siku ra ku yimba tinanga eka n'wina. 
2 Mi ta humesa holokosta ya risuna eka Yehovha, yi va nkunzi ni khuna, ni swinyimpfana swa 7 swa lembe, swi nga ri na xivati; 
3 ni nyiko ya mapa layo saseka, lama pfuviweke hi mafurha: ku avanyisa ka vukhume loku hlayiwaka kanharhu ku va ka nkunzi ni ku avanyisa ka vukhume loku hlayiwaka kambirhi eka khuna, 
4 ni ku avanyisa ka vukhume ka xinyimpfana xin'wana ni xin'wana. 
5 Mi ta humesa ni xiphongo xa gandzelo ra vudyoho; mi tiphahlela mhamba ha xona. 
6 Mi ta swi humesa ehenhla ka holokosta ya n'weti ni nyiko ya yona, ni le henhla ka holokosta leyi nga heriki ni nyiko ya yona, ni vucheleto bya swona, hi nawu wa swona; i gandzelo leri hisiwaka hi ndzilo, leri nga ni risuna leri nun'hwelaka eka Yehovha.
7 “Hi siku ra khume ra n'hweti leyi ya 7, mi ta va ni nhlengeletano leyi hlawuriweke, mi ta tsongahata mimoya ya n'wina, mi nga tshuki mi tirha ntirho ni wun'we; 
8 mi ta humesela Yehovha holokosta ri va risuna; yi va nkunzi, ni khuna, ni swinyimpfana swa 7 swa lembe: mi swi teka swi nga ri na xivati. 
9 Nyiko ya swona yi ta va ya mapa layo saseka, lama pfuviweke hi mafurha: ku avanyisa ka vukhume loku hlayiweke kanharhu ku va ka nkunzi; 
10 ni ku avanyisa ka vukhume loku hlayiweke kambirhi eka khuna, ni ku avanyisa ka vukhume eka xinyimpfana xin'wana ni xin'wana xa swinyimpfana swa 7; 
11 mi ta humesa ni xiphongo xa gandzelo ra vudyoho, ehandle ka gandzelo ra ku riha, ni holokosta ya masiku, ni nyiko ya yona, ni vucheleto bya swona.
12 “Hi siku ra 15 ra n'hweti ya 7, mi ta va ni nhlengeletano leyi hlawuriweke, mi nga tshuki mi tirha ntirho lowo tika, kambe hi masiku ya 7 mi ta endlela Yehovha nkhuvo. 
13 Mi ta humesa holokosta, ri va gandzelo leri hisiwaka ni risuna eka Yehovha, tinkunzi ta 13, ni makhuna mambirhi, ni swinyimpfana swa 14 swa lembe, leswi nga riki na xivati. 
14 Nyiko ya swona yi ta va ya mapa layo saseka lama pfuviweke hi mafurha: ku ri ku avanyisa ka vukhume loku hlayiweke kanharhu eka nkunzi yin'wana ni yin'wana ya tinkunzi leta 13, ni ku avanyisa ka vukhume loku hlayiweke kambirhi, eka khuna rin'wana ni rin'wana ra makhuna lamambirhi, 
15 ni ku avanyisa ka vukhume ka xinyimpfana xin'wana ni xin'wana xa swinyimpfana swa 14; 
16 mi ta humesa ni xiphongo xa gandzelo ra vudyoho ehandle ka holokosta ya masiku, ni nyiko ya yona, ni vucheleto bya yona.
17 “Hi siku ra vumbirhi mi ta humesa tinkunzi ta 12, ni makhuna mambirhi, ni swinyimpfana swa 14 swa lembe, leswi nga riki na xivati; 
18 mi ta humesa ni tinyiko ni vucheleto, swi ri swa tinkunzi ni swa makhuna ni swa swinyimpfana hi ntsengo wa swona, ni nawu wa swona; 
19 ni xiphongo xa gandzelo ra vudyoho, ehandle ka holokosta ya masiku, ni nyiko ya yona, ni vucheleto bya yona.
20 “Hi siku ra vunharhu, tinkunzi ta 11 ni makhuna mambirhi, ni swinyimpfana swa 14, swa lembe, leswi nga riki na xivati, 
21 ni tinyiko ni vucheleto, swi ri swa tinkunzi, ni swa makhuna, ni swa swinyimpfana, hi ntsengo wa swona, ni nawu wa swona; 
22 ni xiphongo xa gandzelo ra vudyoho, ehandle ka holokosta ya masiku ni nyiko ya yona, ni vucheleto bya vona.
23 “Siku ra vumune, tinkunzi ta khume, ni makhuna mambirhi ni swinyimpfana swa 14 swa lembe; 
24 ni tinyiko ni vucheleto, swi ri swa tinkunzi ni swa makhuna, ni swa swinyimpfana, hi ntsengo wa swona, ni nawu wa swona, 
25 ni xiphongo xa gandzelo ra vudyoho, ehandle ka holokosta ya masiku ni nyiko ya yona, ni vucheleto bya yona.
26 “Hi siku ra vuntlhanu, tinkunzi ta 9, ni makhuna mambirhi, ni swinyimpfana swa 14, swa lembe, leswi nga riki na xivati; 
27 ni tinyiko ni vucheleto, swi ri swa tinkunzi, ni swa makhuna, ni swa swinyimpfana hi ntsengo wa swona, ni nawu wa swona; 
28 ni xiphongo xa gandzelo ra vudyoho, ehandle ka holokosta ya masiku, ni nyiko ya yona, ni vucheleto bya yona.
29 “Hi siku ra ntlhanu na rin'we, tinkunzi ta 8, ni makhuna mambirhi, ni swinyimpfana swa 14, swa lembe, leswi nga riki na xivati; 
30 ni tinyiko ni vucheleto, swi ri swa tinkunzi, ni swa makhuna, ni xa swinyimpfana, hi ntsengo wa xona, ni nawu wa swona; 
31 ni xiphongo xa gandzelo ra vudyoho, ehandle ka holokosta ya masiku, ni nyiko ya yona, ni vucheleto bya yona.
32 “Hi siku ra ntlhanu na mambirhi, tinkunzi ta 7, ni makhuna mambirhi, ni swinyimpfana swa 14, swa lembe, leswi nga riki na xivati; 
33 ni nyiko ni vucheleto, swi ri swa tinkunzi ni swa makhuna, ni swa swinyimpfana, hi ntsengo wa swona, ni nawu wa swona; 
34 ni xiphongo xa gandzelo ra vudyoho, ehandle ka holokosta ya masiku ni nyiko ya yona, ni vucheleto bya yona.
35 “Hi siku ra ntlhanu na manharhu, mi ta va ni nhlengeletano leyi hlawuriweke, mi nga tshuki mi tirha ntirho ni wun'we lowo tika; 
36 mi ta humesa holokosta, ri va gandzelo leri hisiwaka ra risuna eka Yehovha, nkunzi, ni khuna, ni swinyimpfana swa 7 swa lembe, leswi nga riki na xivati, 
37 ni nyiko, ni vucheleto; swi ri swa nkunzi ni swa khuna ni swa swinyimpfana hi ntsengo wa swona, ni nawu wa swona, 
38 ni xiphongo xa gandzelo ra vudyoho, ehandle ka holokosta ya masiku, ni nyiko ya yona, ni vucheleto bya yona.
39 “Hi swona leswi mi nga ta humesela Yehovha emikhubyeni ya n'wina, ehenhla ka magandzelo lawa mi ma humesaka ku tiyisa ku hlambanya ka n'wina, ni mihlengo ya ku tirhandzela ka n'wina, ti ri tiholokosta, ni tinyiko, ni vucheleto, ni magandzelo ya ku khensa.”
TINHLAYO 30
01 Muxe a byela vana va Israele hinkwaswo hilaha Yehovha a leriseke Muxe hakona.
2 Muxe a byela tihosi ta tinyimba ta vana va Israele, a ku: “Leswi lerisiweke hi Yehovha, hi leswi: 
3 Kungakuloko munhu a tibohile eka Yehovha hi ku hlambanya, kumbe loko a hlambanyile a va a tiboha hi rito ra yena, a nga tshuki a kaneta rito ra yena, u ta endla hinkwaswo leswi a swi vuleke hi nomu wa yena.
4 “Loko wansati a tibohile eka Yehovha hi ku hlambanya, ni loko a tibohile hi rito ra yena a ri endlwini ya tata wa yena, evutsongweni bya yena, 
5 kutani tata wa yena, loko a twile ku hlambanya ka yena, ni rito ra yena leri a tiboheke ha rona, a miyela; ku hlambanya hinkwako ka yena ku ta tiyisiwa, ni marito hinkwawo lawa a tiboheke ha wona, ma ta tiya. 
6 Kambe tata wa yena, siku a swi twaka, loko a n'wi arisa, ku hlambanya hinkwako ka yena ni marito hinkwawo lawa a tiboheke ha wona, ma nga ka ma nga tiyi; Yehovha u ta n'wi rivalela, hikuva tata wa yena u n'wi landzulele.
7 “Kungakuloko a tekiwile, kutani a tiboha hi ku hlambanya ka yena, kumbe hi rito leri humeke enon'wini wa yena, 
8 kutani nuna wa yena siku a swi twaka, loko a miyela, ku hlambanya ka yena ku ta tiya, ni marito ya yena lawa a tiboheke ha wona, ma ta tiya, 
9 kambe siku nuna wa yena a swi twaka, loko a n'wi alela u hlanhlile ku hlambanya ka yena, ni rito leri humeke enon'wini wa yena leri n'wi boheke; kutani Yehovha u ta n'wi rivalela.
10 “Loko ku ri ku hlambanya ka wansati wa noni, hambi ka wansati la tshikiweke, marito hinkwawo lawa a tiboheke ha wona ma ta tiya eka yena. 
11 Kutakuloko a tibohile hi ku hlambanya a ri endlwini ya nuna wa yena, 
12 kutani nuna wa yena loko a swi twile, a miyela, a nga n'wi landzulelanga, ku hlambanya ka yena ku ta tiya, ni marito hinkwawo lawa a tiboheke ha wona ma ta tiya. 
13 Kambe loko nuna wa yena a swi landzurile siku a swi tweke, hinkwawo marito ya ku hlambanya, ni ya ku tiboha lama humeke enon'wini wa yena, ma ta hlanhliwa, nuna wa yena u swi landzurile, kutani Yehovha u ta n'wi rivalela. 
14 Marito hinkwawo ya ku tiboha, ni ku hlambanya hinkwako, loku a tiboheke hakona, ku titsongahata hakona, ku nga tiyisiwa; kumbe ku nga landzuriwa hi nuna wa yena. 
15 Kambe loko nuna a miyela hi masiku, a tiyisa ku hlambanya hinkwako ni marito hinkwawo lawa nsati wa yena a tiboheke ha wona, u swi tiyisile hikuva u miyerile siku a swi tweke. 
16 Swingaku loko a swi landzula, siku a swi yingiseke loko ri hundzile, u ta rhwala nandzu wa nsati wa yena.”
17 Hi yona milawu leyi Yehovha a yi leriseke Muxe etimhakeni ta nuna ni nsati wa yena, ni ta munhu ni n'wana wa yena wa wanhwana, hi nkarhi lowu a nga endlwini ya tata wa yena, evunhwaneni bya yena.
TINHLAYO 31
01 Yehovha a byela Muxe, a ku: 
2 “Rihisela vana va Israele eka Vamidiyani; kutani u ta rhurhela eka varikwenu.”
3 Kutani Muxe a byela tiko, a ku: “Vavanuna exikarhi ka n'wina va ta hloma va huma nyimpi, va ya hlasela Midiyani ku rihisela Yehovha eka Vamidiyani. 
4 Mi ta rhuma enyimpini vavanuna va 1 000 hi nyimba yin'wana ni yin'wana ya Vaisraele, va ta huma etinyimbeni hinkwato.”
5 Ku hume vanhu va 1 000, enyimbeni yin'wana ni yin'wana exikarhi ka magidi ya Israele va ri vavanuna va 12 000 lava hlomeke ku huma nyimpi. 
6 Muxe a va rhuma eku lweni, va ri na Finiyasi, n'wana Eliyazara, muprista, a tamele swibya leswi hlawuriweke, ni tinanga leto pfuma. 
7 Va ya lwa na Midiyani hilaha Yehovha a leriseke Muxe hakona; va dlaya vavanuna hinkwavo. 
8 Va dlaya ni tihosi ta Midiyani a ri Evhi, na Rekemu, na Suru, na Huru, na Reba, ti ri tihosi ta ntlhanu ta Midiyani; va dlaya hi tlhari na Balaama, n'wana Beyori. 
9 Vana va Israele va khoma vavasati va Midiyani ni swihlangi swa vona; va teka ni swifuwo swa vona hinkwaswo, ni mitlhambi ya vona hinkwayo, ni rifuwo ra vona hinkwaro. 
10 Kutani va hisa miti hinkwayo leyi va akeke eka yona, ni mixaxa hinkwayo ya vona. 
11 Va teka xuma ni hinkwaswo leswi va swi khomeke, hambi vanhu hambi swifuwo. 
12 Kutani va tisa eka Muxe ni ka Eliyazara muprista ni ka nhlengeletano hinkwayo ya vana va Israele, vakhomiwa, ni leswi va swi khomeke ni xuma, va swi tisa emixaxeni, erivaleni ra Mowabu, ekusuhi na Yordani na Yeriko.
13 Muxe na Eliyazara, muprista ni tihosi hinkwato ta nhlengeletano va huma ku ya hlangana na vona ehandle ka mixaxa. 
14 Kavaloko Muxe a karihela tindhuna ta nyimpi ti ri tindhuna ta magidi ni tindhuna ta madzana leti vuyeke eku lweni. 
15 Muxe a ku eka vona: “Xana mi tshikile vavasati hinkwavo va hanya xana? 
16 Kasi hi vona loko va byeriwe i Balaama, lava susumeteke vana va Israele ku dyohela Yehovha emhakeni ya Peyori kutani ku humelele ntungu enhlengeletanweni ya Yehovha. 
17 Sweswi, dlayani wanuna un'wana ni un'wana exikarhi ka swihlangi, mi dlaya ni vavasati hinkwavo lava tivaneke ni vavanuna. 
18 Kambe vanhwanyana lava nga tivanangiki ni vavanuna mi va tshika va hanya, va ta va va n'wina. 
19 Loko mi ri n'wina, mi ta gova masiku ya 7 ehandle ka mixaxa, hinkwenu lava mi dlayeke munhu ni hinkwenu lava mi khumbeke mufi, mi ta tibasisa siku ra vunharhu, ni siku ra vu-7, mi ri n'wina ni vakhomiwa va n'wina. 
20 Mi ta basisa tinguvu hinkwato, ni madzovo hinkwawo, ni hinkwaswo leswi lukiweke hi mavoya ya timbuti, ni swibya hinkwaswo swa ku vatliwa.”
21 Eliyazara, muprista, a ku eka vanhu va nyimpi lava humeke eku lweni: “Hi kona ku lerisa ka nawu lowu Yehovha a wu leriseke Muxe. 
22 Loko wu ri nsuku, ni silivhere, ni koporo, ni nhumbu, ni thini, ni ntsopfu, 
23 hinkwaswo leswi nga tshwiki endzilweni, mi ta swi nghenisa endzilweni, kutani swi ta va swi tengile; hambiswiritano swi ta basisiwa hi mati ya ku basisa. Hinkwaswo leswi nga tshwaka endzilweni, mi ta swi nghenisa ematini. 
24 Mi ta hlantswa tinguvu ta n'wina hi siku ra vu-7, kutani mi ta tenga; kavaloko mi ta nghena emixaxeni.”
25 Yehovha a ku eka Muxe: 
26 “Hlaya leswi khomiweke, vanhu ni swifuwo, u swi hlaya u ri na Eliyazara, muprista, ni tihosi ta tindlu ta nhlengeletano. 
27 Kutani u ta avanyisa leswi khomiweke exikarhi ka lava hlomeke, lava humeke nyimpi, ni nhlengeletano hinkwayo. 
28 U ta pambulela Yehovha nhlengo eku averiweni ka lava hlomeke, lava humeke nyimpi, nhloko yin'we hi ntlhanu wa madzana, hambi vanhu, hambi tihomu, ni timbhongolo, ni swifuwo leswitsongo. 
29 Mi ta swi pambula ehenhla ka hafu ya leswi va swi kumeke, kutani u ta swi nyika Eliyazara, muprista, wu va nhlengo lowu pambuleriweke Yehovha. 
30 Eku avanyisiweni ka vana va Israele, u ta pambula nhloko yin'we eka ntlhanu wa makume, hambi vanhu, hambi tihomu, ni timbhongolo, ni swifuwo leswitsongo, ni leswi hanyaka hinkwaswo; u ta swi nyika Valevhi lava hlayisaka yindlu ya Yehovha.”
31 Muxe na Eliyazara va endla hilaha Yehovha a leriseke Muxe hakona.
32 Leswi khomiweke, swi ri leswi seleke swa xuma lexi vanhu va nyimpi va xi tekeke, a ti ri tinhloko ta swifuwo leswitsongo ta 675 000 ni tihomu ta 72 000, 
33 ni timbhongolo ta 61 000; 
34 ni vanhu, va nga vavasati lava nga tivanangiki na vavanuna, va 32 000. 
35 Hafu ya swona ku ve ku averiwa ka lava humeke nyimpi, 
36 a swi ri swifuwo leswitsongo swa 337 500; 
37 ni nhlengo wa Yehovha wa swifuwo leswitsongo a swi ri swa 675; 
38 hafu ya tihomu, ti ri ta 36 000, ni nhlengo wa Yehovha wa tihomu ti ri ta 72; 
39 hafu ya timbhongolo, ti ri ta 30 500, ni nhlengo wa Yehovha wa timbhongolo ti ri ta 61, 
40 hafu ya vanhu, va ri va 16 000, ni nhlengo wa Yehovha wa vanhu va ri va 32. 
41 Kutani Muxe a nyika Eliyazara muprista, nhlengo lowu pambuleriweke Yehovha, hi laha Yehovha a leriseke Muxe hakona.
42 Loko yi ri hafu leyi averiweke vana va Israele, leyi Muxe a yi avanyiseke ni leyi ya vanhu va nyimpi, 
43 ku averiwa ka nhlengeletano a swi ri swifuwo leswitsongo swa 337 500; 
44 ri swifuwo leswikulu swa 36 000; 
45 ni timbhongolo ta 30 500; 
46 ni vanhu va 16 000. 
47 Eka hafu ya vana va Israele, Muxe a pambula nhloko yin'we eka tinhloko ta 50 ta vanhu ni ta swifuwo; kutani a ti nyika Valevhi lava hlayisaka yindlu ya Yehovha, hilaha Yehovha a leriseke Muxe hakona.
48 Kavaloko tindhuna ta makume ya madzana ta nyimpi, ti ri tindhuna ta makume ya madzana ni ta madzana, ti ta ka Muxe, ti ku eka yena: 
49 “Hina, malandza ya wena, hi hlayile vanhu va nyimpi lava nga ehansi ka hina, kutani a ku pfumariwi munhu exikarhi ka hina. 
50 Kutani hi tisile nhlengo wa Yehovha, un'wana ni un'wana leswi a swi kumeke, swi ri swilo swa nsuku, tiketananyana, ni masindza, ni swingwavila ni swingwavila swa tindleve, ni tintlhama, hi ta tiphahlela ha swona mhamba emahlweni ka Yehovha.” 
51 Muxe na Eliyazara, muprista, va amukela eka vona nsuku lowu, swi ri hinkwaswo swa mitirho leyo saseka. 
52 Nsuku hinkwawo lowu pamburiweke lowu va wu humeseleke Yehovha, a wu ri wa tixikele ta 16 750, swi huma eka tindhuna ta makume ya madzana, ni ka tindhuna ta madzana. 
53 Vanhu va nyimpi va tihlayisele un'wana ni un'wana leswi a swi phangeke. 
54 Kavaloko Muxe na Eliyazara, muprista, va teka nsuku wa tindhuna ta makume ya madzana ni ta madzana, kutani va wu tisa etabernakeleni ya nhlengeletano, swi va xitsundzuxo xa vana va Israele emahlweni ka Yehovha.
TINHLAYO 32
01 Vana va Rhuveni ni vana va Gadi a va ri ni mitlhambi leyo tala ngopfungopfu; kutani va vona tiko ra Yazere, ni tiko ra Giliyadi leswaku i tiko leri sasekelaka swifuwo. 
2 Hi sweswo vana va Gadi ni vana va Rhuveni va ta eka Muxe ni ka Eliyazara, muprista, ni ka tihosi ta nhlengeletano, va ku eka vona: 
3 “Miti ya Ataroti na Diboni, na Yazere, na Nimra, na Hexiboni, na Eleyale, na Sebamu, na Nebo, na Beyoni, 
4 tiko leri Yehovha a ri hlaseleke emahlweni ka nhlengeletano ya Israele, i tiko leri sasekelaka swifuwo, kutani hina, malandza ya wena hi ni mitlhambi.” 
5 Va engeta, va ku: “Loko hi kumile tintswalo emahlweni ka wena, tiko leri a ri nyikiwe malandza ya wena, ri va tiko ra wona; u nga hi perisi Yordani.”
6 Muxe a ku eka vana va Gadi ni ka vana va Rhuveni: “Xana vamakwenu va ta huma nyimpi, kasi n'wina mi ta tshama kwala xana? 
7 Mi herisela yini timbilu ta vana va Israele leswaku va nga peleli etikweni leri Yehovha a va nyikeke rona? 
8 Vatata wa n'wina va endlile sweswo loko ndzi va rhumile va ri eKadexe-Bariniya ku ya vona tiko. 
9 Va khandziya ku ya fika enkoveni wa Exikolo, va vona tiko, kutani va herisa timbilu ta vana va Israele, leswaku va nga ngheni etikweni leri Yehovha a va nyikeke rona. 
10 Yehovha a kariha siku lero, kutani a hlambanya, a ku: 
11 ‘Vanhu lava humeke eEgipta, ku suka eka va malembe ya makume mambirhi, ni lava tlulaka, va nga ka va nga voni tiko leri ndzi ri hlambanyeleke Abrahama na Isaka, na Yakobo, hikuva a va ndzi landzanga swinene; 
12 loko a nga ri Kalebe, n'wana Yefune, Mukenizi, na Yoxuwa, n'wana Nuni, lava landzeke Yehovha kunene.’ 
13 Kutani Yehovha a karihela Israele, a n'wi fambisa emananga hi malembe ya mune wa makume, ku ko ku hela rixaka hinkwaro leri endleke swo biha emahlweni ka Yehovha. 
14 Kutani sweswi mi yima ematshan'weni ya vatata wa n'wina, mi ri rixaka ra vadyohi, mi lavela Israele ku engetela ku kariha ha Yehovha. 
15 Hikuva loko mi n'wi hundzukela, u ta tshama a mi tshika emananga, kutani mi ta herisa tiko leri hinkwaro.”
16 Kavaloko va tshinela eka Muxe va ku: “Hi ta akela mitlhambi ya hina kwala matshanga, ni miti ya vana va hina: 
17 loko hi ri hina hi ta hloma sweswi ku famba emahlweni ka vana va Israele, hi ko hi va nghenisa eka rikwavo; vananyana va hina va ta tshama emitini leyi tiyeke hikwalaho ka vaaki va tiko. 
18 Hi nga ka hi nga muki ekaya, vana va Israele va nga si nghena un'wana ni un'wana endzhakeni ya yena; 
19 hi nga ka hi nga vi na ndzhaka ehase ka Yordani, hambi ku ri emahlweni, leswi hi averiweke ndzhaka ya hina ehaleni ka Yordani, evuxeni.”
20 Muxe a ku eka vona: “Loko mi endla sweswo, loko mi hloma ku ya lwa emahlweni, ka Yehovha, 
21 ni loko un'wana ni un'wana la hlomaka exikarhi ka n'wina a wela eYordani emahlweni ka Yehovha, a ko a hlongola valala va yena emahlweni ka mombo wa yena, 
22 kutani mi vuya ntsena loko tiko ri etlele emahlweni ka Yehovha, a mi nga vi na nandzu eka Yehovha ni le ka Israele, kutani tiko leri, yi ta va ndzhaka ya n'wina emahlweni ka Yehovha. 
23 Kambe loko mi nga endlisi sweswo, mi ta dyohela Yehovha; kutani tivani leswaku nandzu wa n'wina wu ta mi kuma. 
24 Tiakeleni miti ya vana va n'wina, ni matshanga ya mitlhambi ya n'wina; mi va mi endla leswi humeke emilon'wini ya n'wina.”
25 Kavaloko vana va Gadi, ni vana va Rhuveni va byela Muxe va ku: “Malandza ya wena ma ta endla hilaha hosi yanga yi leriseke hakona. 
26 Vana va hina ni vasati va hina, ni mitlhambi ya hina, ni swifuwo swa hina hinkwaswo swi ta tshama emitini ya Giliyadi, 
27 kambe malandza ya wena, va ri hinkwavo lava hlomaka, va ta famba eku lweni emahlweni ka Yehovha, hilaha hosi yanga yi vulaka hakona.”
28 Muxe a lerisa timhaka ta vona eka Eliyazara, muprista, ni ka Yoxuwa, n'wana Nuni, ni ka tihosi ta tindlu ta tinyimba ta vana va Israele. 
29 Kutani Muxe a ku eka vona: “Kungakuloko vana va Gadi ni vana va Rhuveni va wela eYordani na n'wina, emahlweni ka Yehovha, ni loko tiko ri rhula emahlweni ka n'wina, mi ta va nyika tiko ra Giliyadi, yi va ndzhaka ya vona. 
30 Kambe loko va nga weli na n'wina va hlomile, va ta aka exikarhi ka n'wina etikweni ra Kanana.”
31 Vana va Gadi ni vana va Rhuveni va hlamula, va ku: “Hi ta endla hilaha Yehovha a byeleke malandza ya wena hakona. 
32 Hi ta wela hi hlomile emahlweni ka Yehovha, etikweni ra Kanana, kambe ndzhaka ya hina yi ta va entlhandlukweni wa Yordani.”
33 Kavaloko Muxe a nyika vana va Gadi, ni vana va Rhuveni, ni hafu ya nyimba ya Manase, n'wana Yosefa, tiko ra vuhosi bya Sihoni, hosi ya Vaamori, ni tiko ra vukosi bya Ogo, hosi ya Baxani, ni miti ya kona, ni masimu ya miti ya tiko, ku rhendzeleka hinkwako.
34 Vana va Gadi va aka Diboni, na Ataroti, na Arowere, 
35 na Atiroto-Xofana, na Yazere, na Yogibeha, 
36 na Beta-Nimra, na Beta-Harana, yi ri miti ya makhokholo ni ya matshanga ya tinyimpfu.
37 Vana va Rhuveni va aka Hexiboni, na Eleyale na Kiriyatayimi, na Nebo, na Baala-Meoni (mavito ya miti leyi ma hundzuluxiwile), 
38 va aka na Sibima, kutani va thya miti leyi va yi akeke mavito man'wana.
39 Vana va Makiri, n'wana Manase va ya lwa na Giliyadi, kutani va teka tiko va hlongola Vaamori lava akeke kona. 
40 Kutani Muxe a nyika Makiri, n'wana Manase, tiko ra Giliyadi, a aka kona. 
41 Yayiro, n'wana Manase, a famba a ya teka miti ya vona, kutani a yi thya miti ya Yayiro. 
42 Noba a famba, a ya teka Kenata ni miti leyi nga ehansi ka wona, kutani a wu thya Noba, hi vito ra yena.
TINHLAYO 33
01 Hi yona mimpfhuka ya vana va Israele lava humeke etikweni ra Egipta, hi mavandla ya vona, va ri karhi va fambisiwa hi Muxe na Aroni. 
2 Muxe a tsala mimpfhuka ya vona, hi magovela ya vona, hi ku lerisa ka Yehovha; kutani hi leyi mimpfhuka ya vona hilaha va fambeke hakona.
3 Va suka eRamsese hi n'hweti yo sungula, hi siku ra 15 ra n'hweti yo sungula. Siku leri tlhandlamaka Paseka, vana va Israele va huma va hlomile emahlweni ka tiko ra Egipta hinkwaro. 
4 Vaegipta a va ri karhi va lahla lava Yehovha a va dlayeke exikarhi ka vona, ma ri mativula hinkwawo; hikuva Yehovha a avanyisile na swona swikwembu swa vona.
5 Kutani vana va Israele va suka eRamsese, va ya gova eSukoti. 
6 Va suka eSukoti, va ya gova eEtamu, lowu nga endzilakaneni wa mananga. 
7 Va suka eEtamu, va tlhelela ePi-Hahiroto lowu langutaneke na Baala-Sefoni, va ya gova ekusuhi na Migidolo; 
8 va suka emahlweni ka Hahiroto, va hundza exikarhi ka lwandle, tlhelo ra mananga, kutani va famba masiku manharhu emananga ya Etamu, va ya gova eMara.
9 Va suka eMara, va ya fika eElimi; a ku ri ni swihlovo swa 12 eElimi, ni mimpfun'wana ya 70, kutani va gova kona. 
10 Va suka eElimi, va ya gova ekusuhi ni Lwandle ro Tshwuka. 
11 Va suka eLwandle-ro-Tshwuka, va ya gova emananga ya Sina; 
12 va suka emananga ya Sina, va ya gova eDofika; 
13 va suka eDofika, va ya gova eAluxi; 
14 va suka eAluxi, va ya gova eRefidimi, laha ku nga riki na mati ya ku nwisa tiko; 
15 va suka eRefidimi, va ya gova emananga ya Sinayi.
16 Va suka emananga ya Sinayi, va ya gova eKibroti-Hatavha; 
17 va suka eKibroti-Hatavha, va ya gova eHaseroti; 
18 va suka eHaseroti, va ya gova eRitima; 
19 va suka eRitima, va ya gova eRimoni-Perese, 
20 va suka eRimoni-Perese, va ya gova eLibina; 
21 va suka eLibina, va ya gova eRisa; 
22 va suka eRisa, va ya gova eKehelata; 
23 va suka eKehelata, va ya gova entshaveni ya Xefere; 
24 va suka entshaveni ya Xefere, va ya gova eHarada, 
25 va suka eHarada, va ya gova eMakeloto; 
26 va suka eMakeloto, va ya gova eTahata; 
27 va suka eTahata, va ya gova eTera; 
28 va suka eTera, va ya gova eMiteka; 
29 va suka eMiteka, va ya gova eHaximona; 
30 va suka eHaximona, va ya gova eMaseroto; 
31 va suka eMaseroto, va ya gova eBene-Yakani; 
32 va suka eBene-Yakani, va ya gova ebakweni ra Gidigada; 
33 va suka ebakweni ra Gidigada, va ya gova eYotibata; 
34 va suka eYotibata, va ya gova eAbrona; 
35 va suka eAbrona, va ya gova eEsiyoni-Gebere; 
36 va suka eEsiyoni-Gebere, va ya gova emananga ya Sini (i Kadexe); 
37 va suka eKadexe, va ya gova entshaveni ya Hori, endzilakaneni wa Edomu.
38 Kutani Aroni, muprista, a tlhandlukela entshaveni ya Hori, hi ku lerisa ka Yehovha, kutani a fa kona, hi lembe ra 40 ra ku huma ka vana va Israele etikweni ra Egipta, hi n'hweti ya vuntlhanu, hi siku ro sungula ra n'hweti. 
39 Aroni a a ri ni malembe va 123, loko a fa entshaveni ya Hori.
40 Mukanana, hosi ya Aradi, la akeke edzongeni ka tiko ra Kanana, a twa leswaku vana va Israele va ta; 
41 kutani va suka entshaveni ya Hori, va ya gova eSalimona, 
42 va suka eSalimona, va ya gova ePunono; 
43 va suka ePunono, va ya gova eOboto; 
44 va suka eOboto, va ya gova erhumbini ra Abarimi, endzilakaneni wa Mowabu; 
45 va suka erhumbini ra Abarimi, va ya gova eDiboni-Gadi; 
46 va suka eDiboni-Gadi, va ya gova eAlimoni-Diblatayimi: 
47 va suka eAlimoni-Diblatayimi, va ya gova etintshaveni ta Abarimi, va langutene na Nebo; 
48 va suka etintshaveni ta Abarimi, va ya gova erivaleni ra Mowabu, kusuhi na Yordani na Yeriko: 
49 va gova ekusuhi na Yordani, ku suka eBeta-Yeximoto ku fika eAvele-Xitimi, erivaleni ra Mowabu.
50 Kutani Yehovha a byela Muxe erivaleni ra Mowabu, ekusuhi na Yordani na Yeriko, a ku: 
51 “Byela vana va Israele, u ku eka vona; kutakuloko mi nghenile etikweni ra Kanana, mi perile Yordani, 
52 mi ta hlongola emahlweni ka n'wina vaaki hinkwavo va tiko, mi onha swifaniso hinkwaswo swa vona, mi heta swifaniso hinkwaswo swa vona leswi chuluriweke; mi hlanhla swivandla swa vona hinkwaswo leswi tlakukeke. 
53 Mi ta teka tiko, mi aka kona, hikuva ndzi mi nyikile tiko ku ri fuma. 
54 Mi ta avanyisa tiko hi vuhlolotwana, hi tinyimba ta n'wina: mi nyika ndzhaka leyikulu eka lava taleke; eka lava nga talangiki, mi va nyika ndzhaka leyitsongo. Un'wana ni un'wana u ta fuma lexi a nga ta averiwa xona hi vuhlolotwana, mi ta amukela ndzhaka ya n'wina hi tinyimba ta vatata wa n'wina. 
55 Kambe loko mi nga hlongoli emahlweni ka n'wina vaaki va tiko, lava mi nga ta va tshika exikarhi ka n'wina, va ta va kukotisa mitwa emahlweni ya n'wina, ni risungunhu ematsheveni ya n'wina va ta mi endla valala va vona etikweni leri mi nga ta aka eka rona. 
56 Kutani leswi ndzi tiyiseke ku swi endla eka vona, ndzi ta swi endla eka n'wina.”
TINHLAYO 34
01 Yehovha a byela Muxe, a ku: 
2 “Lerisa vana va Israele, u ku eka vona: Kutakuloko mi nghenile etikweni ra Kanana, hi rona tiko leri nga ta va ndzhaka ya n'wina: i tiko ra Kanana, hi mindzilekana ya rona.
3 “Tlhelo ra le dzongeni, ri sungula emananga ya Sini, ku ya fika eEdomu, kutani ndzilakana wa n'wina wa le dzongeni wu ta sungula emakun'wini ya Lwandle-ra-ku-fa, evuxeni; 
4 ndzilakana wu ta rhendzeleka edzongeni hi ndlela leyi tlhandlukaka ya Akrabimi, kutani wu ta hundzela Sini, wu ya fika edzongeni, eKadexe-Bariniya; kutani wu ta kongoma eHasari-Adara, wu tsemakanya Asimoni. 
5 Ku suka eAsimoni, ndzilakana wu ta kongoma exinambyana xa Egipta, wu ya fika eLwandle.
6 “Ndzilakana wa n'wina wa vupeladyambu ri ta va Lwandle Lerikulu: hi wona ndzilakana wa n'wina wa vupeladyambu.
7 “Ndzilakana wa n'wina, wa le n'walungwini, hi lowu. Ku suka eLwandle Lerikulu, mi ta wu fikisa entshaveni ya Hori; 
8 loko mi suka entshaveni ya Hori, mi ta wu fambisa hi ndlela ya Hamata, kutani ndzilakana wu ta ya fika eSedada; 
9 wu ta hundza eZifironi, kutani wu ta fika eHasari-Enana: hi wona ndzilakana wa n'wina wa le n'walungwini.
10 “Mi ta pandza ndzilakana wa n'wina wa le vuxeni, ku suka eHasari-Enana ku ya fika eXefamu; 
11 kutani ndzilakana wu ta suka eXefamu, wu rhelela eRibila, evuxeni bya Ayini; ndzilakana wu ta rhelela, wu lulama hi Lwandle ra Kinereta, evuxeni; 
12 kutani ndzilakana wu ta rhelela eYordani, wu ya fika eLwandle-ra-ku-fa. Hi rona tiko ra n'wina ni mindzilekana ya rona ematlhelweni hinkwawo.”
13 Muxe a lerisa vana va Israele, a ku: “Hi rona tiko leri mi nga ta ri averiwa hi vuhlolotwana, leri Yehovha a leriseke ku ri nyika tinyimba ta ntlhanu na mune ni hafu. 
14 Hikuva nyimba ya vana va Rhuveni, hi tindlu ta vatata wa vona, ni nyimba ya vana va Gadi, hi tindlu ta vatata wa vona, ni hafu ya nyimba ya vana va Manase va tekile ndzhaka ya vona.
15 “Tinyimba letimbirhi ni hafu ya nyimba, va tekile ndzhaka ya vona ehase ka Yordani, ni wa Yeriko, evuxeni.”
16 Kutani Yehovha a byela Muxe, a ku: 
17 “Hi wona mavito ya vavanuna lava nga ta mi avanyisela tiko: Eliyazara, muprista, na Yoxuwa, n'wana Nuni; 
18 mi ta teka ni hosi yin'we hi nyimba yin'wana ni yin'wana ku mi avanyisela tiko. 
19 Hi wona mavito ya vanhu lava:
20 “wa nyimba ya Yuda: Kalebe n'wana Yefune; wa nyimba ya vana va Simiyoni: Xemuwele, n'wana Amihudi:
21 wa nyimba ya Benjamini: Elidada n'wana Kisiloni;
22 wa nyimba ya vana va Dani: hosi Buki, n'wana Yogili;
23 wa vana va Yosefa, wa nyimba ya vana va Manase: hosi Haniele, n'wana Efodi;
24 wa nyimba ya vana va Efrayimi: Hosi Kemuwele, n'wana Xifitani;
25 wa nyimba ya vana va Zebuloni hosi Elisafani, n'wana Parinaka;
26 wa nyimba ya vana va Isakara: hosi Palatiele, n'wana Azana;
27 wa nyimba ya vana va Asere: hosi Ahihudu, n'wana Xelomi;
28 wa nyimba ya vana va Neftali: hosi Padahele, n'wana Amihudi.”
29 Hi vona lava Yehovha a va leriseke ku avanyisela vana va Israele tiko ra Kanana.
TINHLAYO 35
01 Yehovha a byela Muxe emabanyini ya Mowabu, ekusuhi na Yordani, na Yeriko, a ku: 
2 “Lerisa vana va Israele leswaku va nyika Valevhi, endzhakeni leyi nga ta va ya vona, miti ya ku aka eka yona; mi ta nyika Valevhi ni matikwana ematlhelweni ya miti leyi. 
3 Va ta aka emitini kutani matikwana ma ta va ya tihomu ta vona, ni ya rifuwo ra vona, ni ya swifuwo hinkwaswo swa vona. 
4 Matikwana ya miti leyi mi nga ta nyika Valevhi, ma ta va ya swisungunhu swa khume ra madzana, ematlhelweni hinkwawo, ku suka erirhangwini ra muti. 
5 Mi ta pima ehandle ka muti swisungunhu swa 2 000 evuxeni, ni swisungunhu swa 2 000 edzongeni, ni swisungunhu swa 2 000 evupeladyambu, ni swisungunhu swa 2 000 en'walungwini, muti wu va exikarhi; hi wona masimu ya miti ya vona.
6 “Exikarhi ka miti leyi mi nga ta nyika Valevhi, ku ta va ni miti ya ntlhanu na wun'we ya xichavelo, leswaku mudlayi a ta tiva ku ya chavela kona; mi ta va nyika miti yin'wana ya 42. 
7 Miti hinkwayo leyi mi nga ta nyika Valevhi, yi ta va ya 48, yi ri ni matikwana ya yona. 
8 Loko yi ri miti leyi mi nga ta teka endzhakeni ya Vaisraele ku va nyika, mi ta teka leyo tala eka loyi a nga ni leyo tala, kambe mi ta teka leyi nga talangiki eka loyi a nga ni leyi nga talangiki; un'wana ni un'wana u ta nyika Valevhi miti ya yena hi mpimo wa ndzhaka leyi a yi amukeleke.”
9 Yehovha a byela Muxe, a ku: 
10 “Byela vana va Israele, u ku eka vona: ‘Kutakuloko mi perile Yordani, mi nghenile etikweni ra Kanana, 
11 mi ta tihlawulela miti leyi nga ta va miti ya vuchavelo eka n'wina, mudlayi la dlayeke munhu, ku nga ri ha vomu, u ta tiva ku ya chavela kona. 
12 Miti leyi, yi ta mi pfuna hikwalaho ka murihiseri, leswaku mudlayi a nga tshuki a fa, a nga si humelela eku avanyiseni, emahlweni ka nhlengeletano. 
13 Exikarhi ka miti leyi mi nga ta yi nyika Valevhi, miti ya 6 yi ta va miti ya vuchavelo. 
14 Mi ta nyika miti minharhu ehase ka Yordani, ni miti minharhu etikweni ra Kanana: Yi ta va miti ya vuchavelo. 
15 Miti leyi ya 6 swi ta va swichavelo swa vana va Israele, ni swa muluveri la akeke exikarhi ka vona leswaku mani na mani la dlayeke munhu, ku nga ri ha vomu, a ta tiva ku chavela kona.
16 “ ‘Kungakuloko a n'wi bile hi nsimbhi, kutani a fa, i mudlayi: mudlayi u ta dlawa. 
17 Loko a n'wi bile hi ribye leri munhu a nga dlayiwaka ha rona, kutani a fa; i mudlayi: mudlayi u ta dlawa. 
18 Kutakuloko u n'wi bile hi mbhinyi lowu munhu a nga dlayiwaka ha wona, kutani a fa, i mudlayi: mudlayi u ta dlawa. 
19 Murihisi u ta dlaya mudlayi; kutakuloko a hlangana na yena, u ta n'wi dlaya. 
20 Kungakuloko munhu a susumeta warikwavo hi rivengo, kumbe loko a n'wi hoxe xilo ha vomu, kutani a fa, 
21 kumbe loko a n'wi bile hi voko hi ku vengana, kutani a fa, la n'wi beke, u ta dlawa, i mudlayi: murihisi u ta dlaya mudlayi loko a hlangana na yena.
22 “ ‘Kambe loko a n'wi susumetile ntsena, ku nga ri hi rivengo, kumbe loko a n'wi hoxele xilo ku nga ri ha vomu; 
23 hambiloko a wisile ehenhla ka yena, a nga n'wi voni, ribye leri munhu a nga dlayiwaka ha rona, kutani a fa, a nga ri nala wa yena, a nga n'wi lavelanga ni swo biha, 
24 nhlengeletano yi ta avanyisa exikarhi ka loyi a n'wi beke ni murihisi, hi milawu leyi. 
25 Nhlengeletano yi ta kutsula mudlayi evokweni ra murihisi, yi ta n'wi tlherisela emutini wa xichavelo laha a chaveleke kona. U ta tshama kona ku ko ku fika rifu ra muprista lonkulu, la cheriweke hi mafurha lama hlawulekeke. 
26 Kambe loko mudlayi a tlula endzilakaneni wa muti wa xichavelo xa yena, 
27 ni loko murihisi a n'wi kuma ehandle ka mindzilekana ya miti ya vuchavelo xa yena, ni loko a dlaya mudlayi, a nga na nandzu wa mudlayi. 
28 Hikuva mudlayi a fanele ku tshama emutini wa xichavelo ku ko ku fika rifu ra muprista lonkulu; kutakuloko muprista lonkulu a file, u ta tlhelela etikweni leri ndzhaka ya yena yi nga eka rona. 
29 Wu ta va eka n'wina nawu wa leswi lulameke etinxakeni ta tinxaka, hinkwako laha mi nga ta aka kona.
30 “ ‘Kungakuloko ku dlayiwile munhu, va ta dlaya mudlayi, ku ri loko ku yingisiwile milomu ya timbhoni. Mbhoni yin'we yi nga ka yi nga ringani ku dlayisa munhu.
31 “ ‘Mi nga tshuki mi amukela ntsengo wa vutomi bya mudlayi la fanelaka ku dlayiwa, hikuva u ta dlawa kunene. 
32 Mi nga tshuki mi amukela ntsengo leswaku la balekeke emutini wa xichavelo xa yena, a tiva ku tlhelela etikweni ra rikwavo, muprista a nga si fa. 
33 Mi nga tshuki mi onha tiko leri mi nga eka rona, hikuva ngati yi onha tiko; hikuva a ku na mhamba yin'wana ya ngati leyi halatiweke, loko yi nga ri ngati ya loyi a yi halateke. 
34 Mi nga tshuki mi onha tiko leri mi nga ta aka eka rona, laha ndzi akeke kona; hikuva hi mina Yehovha la akeke exikarhi ka vana va Israele.’ ”
TINHLAYO 36
01 Veni va tindlu ta vana va Giliyadi, n'wana Makiri, n'wana Manase, exikarhi ka tindlu ta vana va Yosefa, va tshinelela, kutani va vulavula emahlweni ka Muxe ni le mahlweni ka tihosi, va nga vafumi va tindlu ta vana va Israele va ku: 
2 “Yehovha u lerisile hosi ya hina ku avela tiko hi vuhlolotwana eka vana va Israele yi va ndzhaka ya vona, na swona hosi ya hina yi lerisiwile hi Yehovha ku nyika ndzhaka ya Selofihada, makwerhu, eka vana va yena va vanhwanyana. 
3 Kungakuloko va tekiwa hi n'wana wa nyimba yin'wana ya vana va Israele, ndzhaka ya vona yi ta hungutiwa endzhakeni ya vatata wa vona, kutani yi ta ya engetela ndzhaka ya nyimba leyi va nga ta tekiwa eka yona, kambe yi ta hungutiwa endzhakeni ya hina. 
4 Kutakuloko ku fika Jubili eka vana va Israele, ndzhaka ya vona yi ta ya engetela nyimba leyi va tekiweke eka yona, kambe ndzhaka ya vona yi ta hungutiwa endzhakeni ya nyimba ya vatata wa hina.”
5 Kavaloko Muxe a byela vana va Israele! Hi ku lerisa ka Yehovha, a ku: “Nyimba ya vana va Yosefa yi vula swona. 
6 Yehovha a lerisa sweswo emhakeni va vana va Selofihada: ‘Va ta tekiwa hi lava va va rhandzaka; kambe va ta tekiwa emindyangwini ya nyimba ya vatata wa vona, 
7 leswaku ndzhaka ya vana va Israele yi nga tshuki yi sukela nyimba yin'wana ku nghena eka yin'wana; vana va Israele va ta namarhela un'wana ni un'wana endzhakeni ya nyimba ya vatata wa yena. 
8 Kutani wanhwana un'wana ni un'wana la nga ni ndzhaka etinyimbeni ta vana va Israele, u ta tekiwa hi nuna wa yindlu ya nyimba ya tata wa yena, leswaku vana va Israele va tshama un'wana ni un'wana ni ndzhaka ya tata wa yena. 
9 Ndzhaka yin'wana yi nga tshuki yi sukela nyimba ku yisiwa eka yin'wana; hikuva tinyimba ta vana va Israele ti ta namarhela, yin'wana ni yin'wana endzhakeni ya yona.’ ”
10 Vana va Selofihada va endla hilaha Yehovha a leriseke Muxe hakona; 
11 Mahela, na Tirisa, na Hogila, na Milika, na Nowa, vana va Selofihada, va tekiwa hi vana va vakokwana va vona. 
12 Va tekiwa emindyangwini ya vana va Manase n'wana Yosefa, kutani ndzhaka ya vona yi tshama enyimbeni ya yindlu ya tata wa vona.
13 Hi yona milawu ni ku lerisa loku Yehovha a nyikeke vana va Israele hi Muxe, erivaleni ra Mowabu, ekusuhi na Yordani, na Yeriko.
DEUTERONOMA 1
01 Hi wona marito lawa Muxe a ma byeleke Vaisraele hinkwavo ehase ka Yordani, emananga, erivaleni, ku lavene na Sufu, exikarhi ka Parani na Tofele, na Labani, na Haseroti, na Dizahaba.
2 Loko munhu a suka eHorebe hi ndlela ya ntshava ya Seyira, a famba masiku ya 11 ku ya fika eKadexe-Bariniya. 
3 Hi lembe ra 40, hi n'hweti ya 11, hi siku ro rhanga ra n'hweti, Muxe a byela vana va Israele hinkwaswo hilaha Yehovha a n'wi leriseke hakona ku va byela. 
4 Hi loko a hlurile Sihoni, hosi ya Vaamori, la akeke eHexiboni na Ogo, hosi ya Baxani, la akeke eAxitaroto, na Edreyi.
5 Muxe a sungula ku va hlamusela ti nawu lowu ehase ka Yordani, etikweni ra Mowabu, a ku:
6 “Yehovha, Xikwembu xa hina xi vulavurile na hina eHorebe, xi te: ‘Mi tshamile nkarhi lowu ringanaka entshaveni leyi. 
7 Hundzukani, mi suka, mi ya nghena entshaveni ya Vaamori ni ka hinkwavo lava akeke kona, mi ya enkoveni, ni le ntshaveni, ni le rivaleni, leri nga ehansi, ni le dzongeni, ni le ribuwini ra lwandle, etikweni ra Vakanana, na Lebanoni, ku ya fika enambyeni lowukulu, enambyeni wa Yufrata. 
8 Vonani, ndzi mi nyikile tiko; fambani, mi ya teka tiko leri Yehovha a hlambanyeleke vatata wa n'wina Abrahama, na Isaka, na Yakobo, ku va nyika rona, ni vatukulu va vona endzhaku ka vona.’
9 “Enkarhini wolowo ndzi mi byerile, ndzi te: ‘Ndzi nga ka ndzi nga mi rhwali ndzi ri swanga. 
10 Yehovha, Xikwembu xa n'wina, xi mi andzisile, kutani namuntlha mi tarile kukotisa tinyeleti ta le tilweni. 
11 Yehovha Xikwembu xa n'wina a xi mi andzise kambe ka khume ra madzana, a xi mi katekise hi laha xi mi byeleke hakona! 
12 Ndzi ta rhwarisa ku yini, ndzi ri swanga, ndzhwalo wa n'wina, ni ku tika ka n'wina, ni mitengo ya n'wina xana? 
13 Hlawulani etinxakeni hinkwato ta n'wina vavanuna lava tlhariheke, lava nga ni ku twisisa, ni lava tiviwaka, ndzi ta va veka ehenhla ka n'wina.’ 
14 Mi ndzi hlamurile, mi te: ‘Mhaka leyi u yi vulaka, yi lulamile.’ 
15 Kavaloko ndzi teka vakulukumba va tinxaka ta n'wina, vavanuna va ku twisisa, ni lava tiviwaka, ndzi va veka ehenhla ka n'wina, ti ri tindhuna ta khume ra madzana, ni tindhuna ta madzana, ni tindhuna ta ntlhanu wa makume, ni tindhuna ta khume va ri valanguteri etinxakeni ta n'wina.
16 “Enkarhini wolowo ndzi lerisile vaavanyisi va n'wina, ndzi te: ‘Yingisani timhaka ta vamakwenu, mi avanyisa hi ku lulama mitengo ya vona, hambi yi ri ya wamatiko loyi a nga ka n'wina. 
17 Mi nga tshuki mi avanyisa hi ku ya hi nghohe ya vanhu; mi ta yingisa lontsongo kukotisa lonkulu; mi nga tshuki mi chava vanhu, hikuva ku avanyisa ku huma eka Xikwembu; kutakuloko yin'wana mhaka yi mi tsandza, mi ta yi tisa emahlweni ka mina, ndzi ta yi yingisa.’ 
18 Enkarhini wolowo ndzi mi lerisile sweswo, swi ri hinkwaswo leswi mi fanekeleke ku swi endla.
19 “Kuteloko hi sukile eHorebe, hi tsemakanyile mananga lawa hinkwawo lamakulu, lama chavisaka, lawa mi ma voneke; hi fambile hi ndlela ya ntshava ya Vaamori, hilaha Yehovha a hi leriseke hakona, hi ko hi ya fika eKadexe-Bariniya. 
20 Kavaloko ndzi ku eka n'wina: ‘Mi fikile entshaveni ya Vaamori, leyi Yehovha, Xikwembu xa hina xi hi nyikeke yona. 
21 Languta, Yehovha, Xikwembu xa wena, xi ku nyikile tiko: khandziya, u ya ri teka, hilaha Yehovha a ku byeleke hakona, xi ri Xikwembu xa vatata wa wena; u nga chavi, u nga rhurhumeli.’
22 “Kutani, mi tile hinkwenu eka mina, mi ku: ‘A hi rhumeni vanhu emahlweni ka hina, va ya hi kambela tiko, va ta hi byela timhaka ta ndlela leyi hi nga ta famba ha yona, ni ta miti leyi hi nga ta fika eka yona.’ 
23 Ndzi vonile ku saseka ka rito leri; kutani ndzi teke vanhu va 12 exikarhi ka n'wina, wanuna un'we hi nyimba yin'wana ni yin'wana. 
24 Va suka va ya khandziya ntshava, kutani va ya fika enkoveni wa Exikolo, va wu kamba. 
25 Va teka emavokweni ya vona mihandzu ya tiko, va yi tisa eka hina, va hi ambela timhaka, va ku: ‘I tiko lerinene leri Yehovha Xikwembu xa hina, xi hi nyikeke rona.’ 
26 Kambe mi arile ku khandziya ka rona, eka Yehovha, Xikwembu xa n'wina. 
27 Kutani mi ya dzumadzuma emixaxeni ya n'wina, mi ku: ‘Yehovha u hi humesile eEgipta hi leswi a hi vengaka, a ta hi nyiketa emavokweni ya Vaamori ku hi heta. 
28 Hi ta khandziya kwihi-ke? Vamakwerhu va herisile timbilu ta hina loko va te: “I tiko leri hi tlulaka hi ku tala, ni xiyimo xa vanhu i miti leyikulu, leyi biyeriweke ku fika etilweni, kambe hi vonile kona ni vana va Anaka.” ’
29 “Kavaloko ndzi ku eka n'wina: ‘Mi nga tshuki mi tsemeka nhlana, kambe mi nga va chaveni. 
30 Yehovha, Xikwembu xa n'wina, lexi fambaka emahlweni ka n'wina, xi ta mi lwela xi ri xona, hilaha xi nga mi endlela swilo hinkwaswo emahlweni ka n'wina eEgipta, 
31 ni le mananga, laha u voneke leswaku Yehovha, Xikwembu xa wena, xi ku velekile kukotisa loko munhu a veleka n'wana wa yena ku ri endleleni hinkwayo leyi mi fambeke ha yona, mi ko mi fika exivandleni lexi.’
32 “Hambiswiritano, a mi tshembanga Yehovha, Xikwembu xa n'wina, 
33 lexi fambeke emahlweni ka n'wina, endleleni, ku mi lavisa magovela, ni ku mi kombisa ndlela, xi ri endzilweni nivusiku, kambe ninhlekanhi xi ri epapeni.
34 “Yehovha u yingisile marito ya n'wina, kutani a kariha, a va a hlambanya, a ku: 
35 ‘Ku nga ka ku nga vi na munhu wa rixaka leri biheke leri la nga ta vona tiko lerinene, leri ndzi hlambanyeke ku ri nyika vatata wa vona, loko a nga ri Kalebe n'wana Yefune! 
36 Yena u ta ri vona ndzi ta nyika yena ni vana va yena tiko leri a kandziyeke ehenhla ka rona, hikuva u chivirikile ku landza Yehovha.’
37 “Na mina, Yehovha u ndzi karihele hikwalaho ka n'wina, loko a te: ‘Na wena, u nga ka u nga ngheni kona. 
38 Yoxuwa, n'wana Nuni, la yimaka emahlweni ka mina, u ta nghena kona; n'wi tiyise, hikuva hi yena loyi a nga ta nyika Vaisraele tiko, yi va ndzhaka ya yena. 
39 Loko va ri vananyana va n'wina, lava mi nga vula hikwalaho ka vona mi ku: “Va ta khomiwa!” Ni vana va n'wina lava nga tiviki namuntlha leswo saseka ni leswo biha, hi vona lava nga ta nghena eka rona; ndzi ta ri nyika vona, ri va ra vona. 
40 Kambe n'wina hundzukani, mi famba hi ndlela ya Lwandle ro Tshwuka.’
41 “Kutani mi hlamurile, mi te eka mina: ‘Hi dyohele Yehovha. Hi ta famba hi ya lwa hilaha Yehovha, Xikwembu xa hina, xi hi leriseke hinkwaswo hakona.’ Kutani mi hlomile, mi nga chavanga ku khandziya ntshava. 
42 Kavaloko Yehovha a ku eka mina: ‘U va byela, u ku: “Mi nga tshuki mi khandziya, kambe mi nga tshuki mi ya lwa, hikuva a ndzi kona exikarhi ka n'wina; mi nga tshuki mi ya hluriwa hi valala va n'wina.” ’ 
43 Ndzi vulavurile na n'wina, kambe a mi yingisangi nchumu, mi landzurile rito ra Yehovha, mi va mi tikukumuxa, kutani mi ya khandziya entshaveni. 
44 Kutani Vaamori, lava akeke entshaveni leyi, va huma, va mi hlongorisa kukotisa tinyoxi, va mi hlasela Seyira, ku fika eHorma. 
45 Kuteloko mi vuyile, mi ya rila emahlweni ka Yehovha, kambe Yehovha a nga yingisanga rito ra n'wina, a nga rhiyangi ndleve ya yena ku mi yingisa. 
46 Kutani mi tshamile eKadexe masiku layo tala, ma ri masiku lawa mi akeke kona.
DEUTERONOMA 2
01 “Kuteloko hi hundzukile, hi suka ku ya emananga hi ndlela ya Lwandle ro Tshwuka, hilaha Yehovha a ndzi byeleke hakona, kutani hi rhendzelekela ntshava ya Seyira hi masiku layo tala.
2 “Kutani Yehovha a vulavula na mina, a ku: 
3 ‘Mi rhendzelekerile ku ringana ntshava leyi; fambani sweswi en'walungwini. 
4 Kambe u ta lerisa tiko, u ku: “Mi ta hundza endzilakaneni wa vamakwenu, vana va Esawu lava akeke eSeyira, va ta mi chava. Tilanguteleni swinene, 
5 mi nga vi na mhaka na vona, hikuva ndzi nga ka ndzi nga mi nyiki nchumu etikweni ra vona, hambi ku ri laha mi nga ta kandziya kona hi nenge, hikuva ndzi nyikile Esawu ntshava ya Seyira, yi va ndzhaka ya yena. 
6 Mi ta xava eka vona hi mali hinkwaswo leswi mi nga ta swi dya, mi ta xava ni mati lawa mi nga ta ma nwa. 
7 Hikuva Yehovha Xikwembu xa wena, xi ku katekisile emitirhweni hinkwayo ya mavoko ya wena; xi tivile ku famba ka wena emananga lamakulu lawa. Hi malembe ya mune wa makume lawa Yehovha Xikwembu xa wena, a xi ri na wena; a u pfumalanga nchumu.” ’
8 “Kutani hi hundza, hi siya hitlhelo vamakwerhu, vana va Esawu, lava akeke eSeyira, ni ndlela ya nkova, wu ri Elata na Esiyoni-Gebere, kutani hi hundzuka, hi ya hundza endleleni ya mananga ya Mowabu.
9 “Kavaloko Yehovha a ku eka mina: ‘U nga tshuki u pfuka Mowabu, u nga lwi na yena, hikuva ndzi nga ka ndzi nga ku nyiki nchumu etikweni ra vona hikuva ndzi nyikile Ara eka vana va Lota, leswaku wu va wa vona.’ 
10 (Va Emimi a va akile kona khale, a ri ri tiko lerikulu, leri ngi ri ri ni vanhu lavo tala, a va lehile kukotisa Vaanaka. 
11 Va vuriwa, na vona Varefayimi, swin'we ni Vaanaka, kambe Vamowabu va va vula va Emimi. 
12 Khale Seyira u akiwile hi Vahori, kambe vana va Esawu va va tekele tiko, va va heta emahlweni ka vona, kutani va aka ematshan'weni ya vona, kukotisa leswi endliweke hi Israele etikweni leri Yehovha a n'wi nyikeke leswaku ri va ra yena.) 
13 ‘Sweswi pfukani, mi ya pela xinambyana xa Zarede.’ Kutani hi ya pela xinambyana xa Zarede.
14 “Masiku lawa hi nga famba ha wona ku suka eKadexe-Bariniya ku fika siku leri hi peleke xinambyana xa Zarede, a ma ri malembe ya 38; ku ko ku hela emixaxeni rixaka hinkwaro ra vavanuna lava hlomaka hilaha Yehovha a va hlambanyeleke hakona. 
15 Na rona voko ra Yehovha a ri ri ehenhla ka vona ku va heta emixaxeni, va ko va hela.
16 “Kuteloko vavanuna hinkwavo lava hlomaka va herisiwile hi ku fa exikarhi ka tiko, 
17 Yehovha a ndzi byela, a ku: 
18 ‘Namuntlha u ta nghena endzilakaneni wa Mowabu, lowu nga Ara, 
19 u ta tshinelela vana va Amoni. U nga tshuki u va pfuka, u nga lwi na vona, hikuva ndzi nga ka ndzi nga ku nyiki nchumu etikweni ra vana va Amoni leswaku ri va ra wena hikuva ndzi ri nyikile vana va Lota leswaku ri va ra vona.’ 
20 (Na rona tiko leri a ri ri tiko ra Varefayimi: Varefayimi a va akile khale eka rona; va thyiwe Zamuzumi hi Vaamoni. 
21 A ri ri tiko lerikulu, ra vanhu lavo tala lava leheke kukotisa Vaanaka; kambe Yehovha u va herisile emahlweni ka Vaamoni, kutani vona va teka tiko ra vona, va aka ematshan'weni ya vona. 
22 U endlele sweswo vana va Esawu lava akeke eSeyira, loko a heta Vahori emahlweni ka vona, ni loko va teka tiko ra vona kutani va aka ematshan'weni ya vona ku fika namuntlha. 
23 Na vona Vaavhimi, lava akeke eswimitaneni ku ya fika eGaza, va herisiwile hi Vakafitoro lava humeke eKafitoro, kutani va aka ematshan'weni ya vona.)
24 “ ‘Pfukani; mi suka, mi ya pela xinambyana xa Arinoni. Languta, ndzi nehile emavokweni ya wena Sihoni, hosi ya Hexiboni, Muamori ni tiko ra yena: Suka u ya teka tiko, u ya lwa na rona. 
25 Namuntlha ndzi ta sungula ku chavisa ni ku rhurhumerisa ha wena matiko hinkwawo lama nga ehansi ka matilo, ma ko ma rhurhumela, ma hela timbilu emahlweni ka wena, loko ma yingisa ku twala ka wena.’
26 “Kuteloko hi ri emananga ya Kedemoto, ndzi rhumela Sihoni, hosi ya Hexiboni tintsumi leti ngi ti ri ni marito ya ku rhula, ndzi ku eka yena: 
27 ‘Ndzi pfumelele ku hundza etikweni ra wena. Ndzi ta famba hi gondzo ndzi nga ka ndzi nga hambukeli exineneni kumbe eximatsini. 
28 U ta ndzi xavisela hi mali swakudya swa mina, u ndzi xavisela ni mati lawa ndzi nga ta ma nwa; ndzi ta hundza hi milenge ya mina ntsena; 
29 vana va Esawu Lava akeke eSeyira, ni Vamowabu lava akeke eAra, va ndzi pfumelele sweswo ndzi ko ndzi ya pela eYordani ku ya nghena etikweni leri Yehovha Xikwembu xa hina, xi hi nyikaka rona.’ 
30 Kambe Sihoni, hosi ya Hexiboni, u hi arisile ku tsemakanya eka rikwavo, hikuva Yehovha, Xikwembu xa wena, xi nonon'hwisile moya wa yena, xi sihalarisile mbilu ya yena, leswaku xi ta n'wi neha emavokweni ya wena hilaha swi humeleleke hakona.
31 “Kutani Yehovha u te eka mina: ‘Vona, ndzi sungurile ku neha emahlweni ka wena Sihoni ni tiko ra yena. Sungula u ya hlasela, u va u teka tiko ra yena.’ 
32 Kambe Sihoni a ta hlangana na hina eYahasi, a ri ni tiko ra yena hinkwaro, a lava ku lwa. 
33 Kutani Yehovha, Xikwembu xa hina, xi n'wi nehile emahlweni ka hina, hi n'wi hlula hi ku lwa, a ri yena ni vana va yena, ni tiko ra yena hinkwaro. 
34 Enkarhini wolowo hi tekile miti hinkwayo ya yena, hi yi yirisa, va ri vavanuna ni vavasati, ni vananyana, ku nga balekanga na un'we. 
35 Ntsena hi titekele swifuwo, ni leswi phangiweke emitini leyi hi yi tekeke. 
36 Ku suka eArowere, la nga kusuhi ni nkova wa Arinoni, ni muti lowu nga exikarhi ka nkova, ku ya fika eGiliyadi, a ku vanga na muti lowu hi hluleke hi ku tiya; Yehovha, Xikwembu xa hina xi nehile hinkwaswo emahlweni ka hina. 
37 Kambe a ku tshinelanga tiko ra vana va Amoni, ni loko ri ri ribuwu hinkwaro ra nambu wa Yaboko, ni loko yi ri miti ya ntshava, ni loko swi ri hinkwaswo leswi Yehovha, Xikwembu xa hina, xi hi siveleke swona.
DEUTERONOMA 3
01 “Hi lo hundzuka, kutani hi tlhandluka etlhelo ra Baxani. Kavaloko Ogo, hosi ya Baxani, ni tiko ra yena hinkwaro, va ta hlangana na hina eEdreyi, va lava ku lwa na hina. 
2 Kambe Yehovha a ku eka mina: ‘U nga n'wi chavi, hikuva ndzi n'wi nehile emavokweni ya wena, yena ni vanhu va yena hinkwavo, ni tiko ra yena, u ta n'wi endla kukotisa leswi u nga endla eka Sihoni, hosi ya Vaamori la akeke eHexiboni.’ 
3 Kutani Yehovha, Xikwembu xa hina, xi neha emavokweni ya hina, na yena Ogo, hosi ya Baxani, ni tiko hinkwaro ra yena, hi n'wi hlasela ku ko ku hela vanhu va yena. 
4 Enkarhini wolowo hi tekile miti hinkwayo ya yena; a ku vanga na muti wun'we lowu hi nga wu tekangiki: yi ri miti ya 60, ni tiko hinkwaro ra Arigobi, ku ri ku fuma ka Ogo wa Baxani. 
5 Miti leyi hinkwayo a yi biyiwile hi marhangu layo leha, ni timbanti ni tinghole; ku nga hlayiwangi miti leyi nga biyiwangiki leyo tala ngopfu. 
6 Hi va yirisile kukotisa leswi hi nga swi endla eka Sihoni, hosi ya Hexiboni, loko hi yirisa vavanuna ni vavasati ni vana. 
7 Kambe hi titekele swifuwo hinkwaswo, ni leswi phangiweke emitini.
8 “Enkarhini wolowo hi tekile ka tihosi letimbirhi ta Vaamori tiko leri nge hase ka Yordani, ku suka enambyeni wa Arinoni, ku ya fika entshaveni ya Hermoni. 
9 (Vasidoni va vula Hermoni eSiriyoni, kambe Vaamori va yi vula Seniri.) 
10 Hi tekile miti hinkwayo leyi nga erivaleni ri nga tiko ra Giliyadi hinkwaro, ni tiko ra Baxani hinkwaro, ku ya fika eSaleka na Edreyi, leyi nga miti ya ku fuma ka Ogo, wa Baxani. 
11 (Hikuva Ogo hosi ya Baxani a a sarile a ri swakwe wa rixaka ra swinkontlonkontlo. Xana mubedo wa yena, wu nga mubedo wa nsimbhi a wu nga ri eRabata, emutini wa Vaamoni xana? Ku leha ka wona swi ri swisungunhu swa 9, ni ku anama ka wona swisungunhu swa mune, swi ri swisungunhu swa wanuna.)
12 “Hi tekile tiko leri enkarhini wolowo. Ku suka eArowere loyi nga enambyeni wa Arinoni, ni hafu ya ntshava ya Giliyadi, ni miti ya yona ndzi swi nyikile va Rhuveni ni va Gadi; 
13 leswi seleke swa Giliyadi, ni tlhelo hinkwaro ra Baxani leri nga tiko ra Ogo, ndzi ri nyikile hafu ya nyimba ya Manase; tiko hinkwaro ra Arigobi ni ra Baxani hinkwaro, hi leri vuriwaka tiko ra Varefayimi.
14 “Yayiro, n'wana Manase, a teka tiko hinkwaro ra Arigobi, ku fika endzilakaneni wa Vagexuri ni Vamaakati; kutani a ri thya vito ra yena; i miti ya Baxani leyi vuriwaka ninamuntlha miti ya Yayiro. 
15 Kutani ndzi nyikile Makiri tiko ra Giliyadi. 
16 Eka va Rhuveni ni va Gadi ndzi va nyikile tlhelo ra tiko ra Giliyadi, ni tiko leri fikaka enambyeni wa Arinoni, exikarhi ka nkova lowu nga ndzilakana, ni ku ya fika enkoveni wa Yaboko, endzilakaneni wa vana va Amoni, 
17 ni rivala, na Yordani lowu nga ndzilakana, ku suka eKinereta, ku ya fika eLwandle ra Rivala, ri nga Lwandle ra Munyu, ehansi ka ntshava ya Pisga evuxeni.
18 “Enkarhini wolowo ndzi mi lerisile ndzi te: ‘Yehovha, Xikwembu xa n'wina xi mi nyikile tiko leri leswaku ri va ra n'wina. N'wina hinkwenu vavanuna va matimba, mi ta famba mi hlomile emahlweni ka vamakwenu, vana va Israele. 
19 Vasati va n'wina ntsena ni vananyana va n'wina, ni swifuwo swa n'wina — (ndza swi tiva leswaku mi ni mitlhambi leyo tala) — swi ta sala emitini leyi ndzi mi nyikeke yona, 
20 Yehovha a ko a wisisa vamakwenu kukotisa n'wina, kutani na vona va ta fuma tiko leri Yehovha a va nyikeke rona ehase ka Yordani; kutani un'wana ni un'wana u ta tlhelela erifuweni ra yena leri ndzi mi nyikeke rona.’
21 “Enkarhini wolowo ndzi lerisile Yoxuwa, ndzi te: ‘Mahlo ya wena ma vonile hinkwaswo leswi Yehovha, Xikwembu xa n'wina, xi swi endleke eka tihosi letimbirhi Yehovha u ta endlisa sweswo eka matiko hinkwawo lawa u nga ta nghena eka wona: 
22 Mi nga tshuki mi va chava, hikuva Yehovha, Xikwembu xa n'wina, xi ta mi lwela xi ri xona.’
23 “Enkarhini wolowo, ndzi khongerile Yehovha, ndzi te: 
24 ‘Hosi Yehovha u sungurile ku kombisa nandza wa wela vukulu bya wena, ni matimba ya voko ra wena, hikuva Xikwembu i xihi ematilweni ni le misaveni lexi tivaka ku tirha mitirho ni maendlelo kukotisa ya wena? 
25 Wa nga ndzi pfumelela ku hundza ndzi ta vona tiko lerinene leri nga emahlweni ka Yordani, ni ntshava leyinene ya Lebanoni.’ 
26 Kambe Yehovha u ndzi holoverile hikwalaho ka n'wina, a nga ndzi yingisanga; kutani Yehovha u te eka mina: ‘Swi ringene, u nga ha engeti u ndzi byela mhaka leyi. 
27 Khandziya enhlohlorhini ya Pisga, u tlakusa mahlo ya wena evupeladyambu, ni le n'walungwini, ni le dzongeni, ni le vuxeni, u languta hi mahlo ya wena, hikuva u nga ka u nga peli Yordani loyi. 
28 Lerisa Yoxuwa, u n'wi tiyisa, ni ku n'wi khongotela, hikuva hi yena la nga ta famba emahlweni ka tiko, ni loyi a nga ta va nyika tiko leri u nga ta ri vona, ri va ndzhaka ya vona.’ 
29 Kutani hi tshamile entshaveni, hi langutene na Beta-Peyori.
DEUTERONOMA 4
01 “Sweswi, Israele, yingisa milawu ni ku lerisa leswi ndzi mi dyondzisaka ku swi endla leswaku mi hanya, kutani mi ta nghena, mi va mi fuma tiko leri Yehovha, Xikwembu xa vatata wa n'wina, xi mi nyikaka rona. 
2 Mi nga tshuki mi engetela nchumu eka leswi ndzi mi lerisaka swona, kambe mi nga tshuki mi hunguta nchumu eka swona; mi ta hlayisa milawu ya Yehovha, Xikwembu xa n'wina, leyi ndzi mi lerisaka yona.
3 “Mahlo ya n'wina ma vonile leswi Yehovha a swi endleke hikwalaho ka Baala-Peyori; hikuva munhu un'wana ni un'wana la landzeke Baala-Peyori, Yehovha, Xikwembu xa wena, xi n'wi herisile xikarhi ka n'wina. 
4 Kambe n'wina, lava mi namarheleke Yehovha, Xikwembu xa n'wina, ma ha hanya hinkwenu ni namuntlha.
5 “Langutani, ndzi mi dyondzisile milawu ni ku lerisa, hilaha Yehovha, Xikwembu xa mina, xi ndzi leriseke hakona, leswaku mi ta tirha ha yona etikweni leri mi nghenaka eka rona ku ri fuma. 
6 Mi ta yi hlayisa ni ku tirha ha yona, hikuva byi ta va vutlhari bya n'wina, ni ku twisisa ka n'wina, emahlweni ka matiko lawa ma nga ta yingisa milawu leyi hinkwayo, kutani ma ta ku: ‘Tiko lerikulu leri, hi rona ntsena leri nga ni vutlhari ni ku twisisa!’ 
7 Hikuva i rihi tiko lerikulu leri swikwembu swa rona swi nga ekusuhi na rona, kukotisa leswi Yehovha, Xikwembu xa hina, xi nga ekusuhi na hina, hi masiku hinkwawo loko hi xi khongela? 
8 Ri kwihi kambe tiko lerikulu leri nga ni milawu, ni ku lerisa loku lulameke, kukotisa nawu hinkwawo lowu ndzi wu vekaka namuntlha emahlweni ka n'wina?
9 “Ntsena tivonele, u hlayisa swinene moya wa wena, leswaku u nga tshuki u rivala swilo leswi mahlo ya wena ma swi voneke; swi nga tshuki swi huma embilwini ya wena, ni siku ni rin'we ra ku hanyaka wena; u swi dyondzisa vana va wena ni vatukulu va wena. 
10 Anakanya siku leri u yimeke ha rona emahlweni ka Yehovha, Xikwembu xa wena, eHorebe, loko Yehovha a te eka mina: ‘Ndzi hlengeletele tiko ndzi ta va yingiserisa marito ya mina, leswaku va dyondza ku ndzi chava masiku hinkwawo lawa va nga ta hanya emisaveni, va ta ma dyondzisa vana va vona.’ 
11 Kutani mi tshinerile, mi yimile ehansi ka ntshava; yona ntshava a yi pfurha hi ndzilo lowu fikeke emakun'wini ya matilo; kambe a ku ri ni vusiku, ni mapapa, ni munyama. 
12 Kutani Yehovha a vulavula na n'wina a ri exikarhi ka ndzilo; mi yingisile mpfumawulo wa marito, kambe a mi vonanga nghohe ya yena, a ri ri rito ntsena. 
13 U mi twisisile ntwanano lowu a mi leriseke ku wu hlayisa, ma ri marito ya khume, kutani u ma tsarile emaribyeni mambirhi.
14 “Enkarhini wolowo, Yehovha u ndzi lerisile ku mi dyondzisa milawu ni ku lerisa leswaku mi ta swi hlayisa etikweni leri mi nga ta nghena eka rona ku ri fuma.
15 “Mi ta tivonela swinene mimoya ya n'wina, hikuva a mi vonangi xifaniso ni xin'we siku Yehovha a vulavuleke na n'wina eHorebe, exikarhi ka ndzilo, 
16 leswaku mi nga tshuki mi onhaka, ni ku tiendlela xifaniso lexi vatliweke, xi nga xikombiso xa swikwembu swahava, kumbe xifaniso xa wanuna, hambi xa wansati, 
17 hambi xifaniso xa xiharhi lexi fambaka emisaveni, hambi xi ri xifaniso xa nyanyana leyi hahaka etilweni, 
18 ni xifaniso xa xilo xin'wana lexi hanyaka, lexi kokovaka la emisaveni, ni xifaniso xa nhlampfi leyi hanyaka ematini, ehansi ka misava. 
19 Hlayisa moya wa wena, leswaku loko u ta tlakusela mahlo ya wena etilweni, u vona dyambu ni n'weti, ni tinyeleti, yi ri nyimpi hinkwayo ya matilo, u nga tshuki u navela ku khinsama emahlweni ka swona, u swi tirhela: Yehovha, Xikwembu xa wena, u nyikile swilo leswi eka matiko hinkwawo ehansi ka matilo hinkwawo, leswaku yi va ndzhaka ya vona. 
20 Kambe loko mi ri n'wina, Yehovha u mi tekile, a va a mi humesa efulweni ra Egipta, leswaku mi va tiko ra yena hi xiviri, hilaha mi swi vonaka hakona namuntlha.
21 “Kambe Yehovha u ndzi karihele hikwalaho ka n'wina, kutani a hlambanya leswaku ndzi nga ka ndzi nga peli Yordani, ni leswaku ndzi nga ka ndzi nga ngheni etikweni lerinene leri Yehovha, Xikwembu xa wena, xi ku nyikaka rona, leswaku yi va ndzhaka ya wena. 
22 Hikuva ndzi ta fela etikweni leri; ndzi nga ka ndzi nga peli Yordani; kambe n'wina mi ta wu pela, mi ta fuma tiko lerinene leri.
23 “Chavani ku rivala ntwanano lowu Yehovha, Xikwembu xa n'wina, xi wu endleke na n'wina mi nga tiendleli xifaniso lexi vatliweke, xi nga xikombiso xa hinkwaswo leswi Yehovha, Xikwembu xa wena, xi ku siveleke swona. 
24 Hikuva Yehovha, Xikwembu xa wena, i ndzilo lowu pfurhaka, i Xikwembu lexi nga ni rilondzo.
25 “Kungakuloko u velekile vana ni vatukulu, ni loko mi akile khale etikweni, kutani mi tionha, ni loko mi tivatlela swifaniso, swi va swikombiso swa xilo xihi ni xihi, mi endla leswi biheke emahlweni ka Yehovha, Xikwembu xa wena, ku swi pfukela, 
26 ndzi vitana namuntlha tilo ni misava, ti va timbhoni ta n'wina leswaku mi ta fa hi ku hatlisa etikweni leri mi nga ta ri fuma loko mi perile Yordani; masiku ya n'wina ma nga ka ma nga lehi kona, hikuva mi ta herisiwa kunene. 
27 Yehovha u ta mi hangalasa ematikweni, kutani mi ta sala mi nga ri vangani exikarhi ka matiko lawa Yehovha a nga ta mi yisa eka wona; 
28 mi ta tirhela kona swikwembu leswi endliweke hi mavoko ya vanhu, wu ri ntsandze ni ribye, leswi nga voniki, ni leswi nga yingisiki ni leswi nga dyiki, ni leswi nga nun'hweteriki. 
29 Hi kona mi nga ta lava Yehovha, Xikwembu xa n'wina, kutani, kutakuloko u xi lava hi mbilu hinkwayo ya wena, ni moya hinkwawo wa wena, u ta xi kuma. 
30 Kutakuloko u le khombyeni, ni loko swilo hinkwaswo leswi swi fikele ka wena emikarhini leyi nga ta ta, u ta tlhelela eka Yehovha, Xikwembu xa wena, kutani u ta yingisa rito ra yena. 
31 Hikuva, Yehovha, Xikwembu xa wena, i Xikwembu xa tintswalo; xi nga ka xi nga ku tshiki, kambe xi nga ka xi nga ku herisi, xi nga ka xi nga rivali ntwanano wa vatata wa wena lowu xi va hlambanyeleke wona.
32 “Vutisa timhaka ta masiku yo sungula lama nga emahlweni ka wena, ku sungula siku Xikwembu xi tumbuluxeke munhu emisaveni, ku suka emakun'wini ya tilo ku fika eku heleni ka rona, xana ku humelele leswikulu swonghasi, kambe xana va yingisile leswotano? 
33 Tiko hi rihi leri nga yingisa kukotisa wena rito ra Xikwembu leri vulavulaka endzilweni, kutani ri sala ri hanya? 
34 Kambe xana xikwembu xin'wana xi kona, lexi ringeteke ku titekela tiko exikarhi ka tiko rin'wana hi miringo, ni swikombiso, ni mahlori ni ku lwa hi voko leri tlakukeke ra matimba, ni mitirho leyikulu leyi chavisaka, hilaha Yehovha, Xikwembu xa n'wina, xi mi endleleke hinkwaswo hakona eEgipta emahlweni ka wena? 
35 A wu ri mbhoni ya swilo leswi, u ta tiva leswaku Yehovha i Xikwembu, ni leswaku a ku na xin'wana ehandle ka xona. 
36 Xi ku twisile rito ra xona xi ri etilweni ku ku dyondzisa; kambe la emisaveni, ku vonisile ndzilo wa xona lowukulu, kutani u yingisile marito ya xona endzilweni. 
37 Hikuva xi rhandzile vatata wa wena, kutani xi hlawurile vatukulu va vona endzhaku ka vona, xi ku humesile eEgipta hi mombo wa xona, ni matimba lamakulu ya xona, 
38 ku ta hlongola emahlweni ka wena matiko lama ku tlulaka hi vukulu ni matimba, ni ku ku nghenisa etikweni ra vona, ni ku ku nyika rona leswaku yi va ndzhaka ya wena hilaha u swi vonaka ha kona namuntlha; 
39 swi tive namuntlha, u tsala embilwini ya wena leswaku Yehovha i Xikwembu ehenhla etilweni, ni le hansi emisaveni; a ku na xin'wana. 
40 Hlayisa milawu ya xona, ni ku lerisa ka xona loku ndzi ku lerisaka namuntlha, leswaku u tsaka, ni vana va wena endzhaku ka wena, ni leswaku u tshama u lehisa masiku ya wena emisaveni leyi Yehovha, Xikwembu xa wena, xi ku nyikaka yona, yi va ya wena hi masiku.”
41 Kutani Muxe a hlawula miti minharhu ehase ka Yordani, evuxeni, 
42 byi va vuchavelo bya mudlayi la dlayeke warikwavo, ku nga ri ha vomu, ni loko a nga n'wi venganga, hambi ku ri tolo, hambi ku ri tolweni; u ta ya chavela eka wun'wana wa miti leyi, a va a hanya. 
43 I Beseri lowu nga emananga, erivaleni, wu ri wa va Rhuveni, na Ramoto wa Giliyadi, wa va Gadi, na Golani etikweni ra Baxani, wa va Manase.
44 Hi wona nawu lowu Muxe a wu vekeleke vana va Israele: 
45 Hi byona vumbhoni ni milawu ni ku lerisa, leswi Muxe a swi nyikeke vana va Israele loko va humile eEgipta, 
46 va ri hase ka Yordani, enkoveni ku langutana na Beta-Peyori, etikweni ra Sihoni, hosi ya Vaamori, la tshameke eHexiboni, loyi Muxe ni vana va Israele va n'wi hlaseleke loko va humile eEgipta. 
47 A va tekile tiko ra yena, ni tiko ra Ogo, hosi ya Baxani, ti ri tihosi timbirhi leti akeke ehase ka Yordani, evuxeni, 
48 ku suka eArowere la nga eribuwini ra nambu wa Arinoni, ku ya fika entshaveni ya Sihoni, leyi nge Hermoni, 
49 ni rivala hinkwaro ehase ka Yordani, evuxeni, ku ya fika eLwandle ra Mananga, ehansi ka Pisga.
DEUTERONOMA 5
01 Kutani Muxe a vitana vana va Israele hinkwavo, a ku eka vona: “Yingisani, Vaisraele, milawu ni ku lerisa leswi ndzi swi vulaka namuntlha etindleveni ta n'wina; mi ta swi dyondza, mi va mi tivonela ku swi hlayisa.
2 “Yehovha, Xikwembu xa hina, xi endlile na wena ntwanano eHorebe. 
3 Yehovha a nga endlanga ntwanano lowu ni vatata wa hina, kambe u wu endle na hina, lava hi nga kwala namuntlha, hi hanyile hinkwerhu. 
4 Yehovha u vulavurile na n'wina entshaveni mi langutene na yena, a ri endzilweni; 
5 kambe a ndzi yimile exikarhi ka n'wina na Yehovha, ku mi byela rito ra Yehovha, hikuva a mi chava ndzilo lowu, kutani a mi khandziyanga entshaveni leyi, i a ku:
6 “ ‘Hi mina Yehovha, Xikwembu xa wena, la ku humeseke etikweni ra Egipta ni le ndlwini ya vukhumbi.
7 “ ‘U nga tshuki u va ni swikwembu swin'wana emahlweni ka mina.
8 “ ‘U nga tshuki u tiendlela xifaniso lexi vatliweke, ni loko xi ri xifaniso xihi ni xihi xa swilo leswi nga ehenhla etilweni, ni loko xi ri xa swilo leswi nga ehansi emisaveni ni loko xi ri xa swilo leswi nga ematini, ehansi ka misava.
9 “ ‘U nga tshuki u xi khinsamela, ni loko ku ri ku xi tirhela; hikuva hi mina Yehovha, Xikwembu xa wena, xa rilondzo, lexi baka ku homboloka ka vatswari ehenhla ka vana va vona, ku yisa erixakeni ra vunharhu ni ra vumune eka lava ndzi vengaka; 
10 kambe ndzi tsetselela lava ndzi rhandzaka, lava hlayisaka milawu ya mina, ku yisa erixakeni ra khume ra madzana.
11 “ ‘U nga tshuki u tlanga hi vito ra Yehovha, Xikwembu xa wena, hikuva Yehovha a nga ka a nga tshiki nandzu wa loyi a tlangaka hi vito ra yena.
12 “ ‘Anakanya siku ra ku wisa ku ri hlawula, hilaha Yehovha Xikwembu xa wena, xi ku leriseke hakona. 
13 U ta tirha hi masiku ya ntlhanu na rin'we, u tirha ntirho wa wena hinkwawo; 
14 kambe siku ra ntlhanu na mambirhi, i siku ro wisa ra Yehovha, Xikwembu xa wena, U nga tshuki u tirha ntirho ni wun'we, hambi u ri wena, ni n'wana wa wena wa xinuna, ni wa xisati, ni nandza wa wena wa wanuna ni wa wansati, hambi yi ri homu ya wena, ni mbhongolo ya wena, hambi xi ri xifuwo xin'wana xa wena, hambi a ri muendzi wa wena la nga emitini ya wena, leswaku nandza wa wena wa wanuna ni wa wansati a wisa kukotisa wena. 
15 U ta anakanya leswaku a wu ri khumbi etikweni ra Egipta, ni leswaku Yehovha, Xikwembu xa wena, xi ku humesile hi voko ra matimba, ni voko leri tlakukeke; hikwalaho Yehovha, Xikwembu xa wena, xi ku leriseke ku hlayisa siku ra ku wisa.
16 “ ‘U va ni xichavo eka tata wa wena ni mana wa wena, hilaha Yehovha, Xikwembu xa wena, xi ku leriseke hakona, leswaku masiku ya wena ma andzisiwa, u va u katekisiwa emisaveni leyi u yi nyikiweke i Yehovha, Xikwembu xa wena.
17 “ ‘U nga tshuki u dlaya.
18 “ ‘U nga tshuki u endla vuoswi.
19 “ ‘U nga tshuki u yiva.
20 “ ‘U nga tshuki u lumbeta warikwenu hi vumbhoni byo hemba.
21 “ ‘U nga tshuki u navela nsati wa warikwenu u nga tshuki u navela yindlu ya warikwenu, hambi yi ri nsimu ya yena, hambi a ri nandza wa yena wa wanuna kumbe wa wansati, hambi yi ri homu ya yena, kumbe mbhongolo ya yena, hambi xi ri xilo xin'wana xa warikwenu.’
22 “Yehovha a byela nhlengeletano hinkwayo marito lawa entshaveni, a ri endzilweni, epapeni, nemunyameni, a vulavula hi rito lerikulu, kambe a nga engetelanga ha nchumu, kutani a tsala marito lawa emaribyeni mambirhi ya swimphampha, a ndzi nyika swona.
23 “Kuteloko mi yingisile rito, ri le munyameni, ni loko mi vonile ntshava hinkwayo yi pfurha hi ndzilo, mi tshinerile eka mina, ti ri tihosi hinkwato ta tinyimba ni vakulukumba, 
24 mi te: ‘Vonani, Yehovha, Xikwembu xa hina, xi hi kombisile ku kwetsima ka xona, ni vukulu bya xona, hi yingisile rito ra xona endzilweni, hi vonile namuntlha Xikwembu loko xi vulavula ni vanhu, kambe vanhu va ha hanya. 
25 Kutani sweswi, hi ta fela yini-ke? Hikuva ndzilo lowukulu lowu wu ta hi heta; kungakuloko hi twa kambe rito ra Yehovha Xikwembu xa hina, hi ta fa. 
26 Hikuva va kwihi vanhu lava nga yingisa kukotisa hina rito ra Xikwembu lexi hanyaka loko xi vulavula endzilweni, kutani va sala va hanya? 
27 Tshinela u ri wena, u ta yingisa hinkwaswo leswi vuriwaka hi Yehovha, Xikwembu xa hina, kutani u ta hi byela hinkwaswo leswi Yehovha, Xikwembu xa hina, xi ku byeleke swona, hi ta swi yingisa kambe hi ta swi endla.’
28 “Yehovha u yingisile marito ya n'wina loko mi ri karhi mi vulavula na mina, kutani Yehovha a ku eka mina: ‘Ndzi yingisile marito lawa tiko leri ri ku byeleke wona, va vurile swona hinkwaswo. 
29 Ngi loko va ri ni timbilu leti ku ndzi chava ni ku hlayisa milawu ya mina hinkwayo, va ta tsaka vona ni vana va vona, hilaha ku nga heriki! 
30 Famba, u ta ku eka vona: “Tlhelelani emixaxeni ya n'wina,” 
31 kambe wena, tshama kwala na mina, ndzi ta ku byela milawu hinkwayo ni timhaka ni ku lerisa; u ta va dyondzisa swona leswaku va swi landza etikweni leri ndzi va nyikaka rona ku ri fuwa.’
32 “Tilanguteleni, mi ta endla hilaha Yehovha, Xikwembu xa n'wina xi mi leriseke hakona; mi nga tshuki mi hambukela exineneni, hambi ku ri eximatsini, 
33 mi ta famba endleleni hinkwayo leyi Yehovha Xikwembu xa n'wina xi mi leriseke yona leswaku mi hanya, mi va mi tsaka; ni leswaku masiku ya n'wina ma lehisiwa etikweni leri mi nga ta ri fuwa.
DEUTERONOMA 6
01 “Hi wona nawu, ni timhaka, ni ku lerisa, leswi Yehovha Xikwembu xa n'wina, xi leriseke ku mi dyondzisa swona, mi ta swi endla etikweni leri mi nga ta nghena eka rona ku ri fuma; 
2 u ta chava Yehovha, Xikwembu xa wena, u ri karhi u hlayisa milawu hinkwayo ya xona, ni ku lerisa hinkwako ka xona loku ndzi ku byelaka; u ta swi hlayisa hi masiku hinkwawo ya ku hanyaka wena, u ri wena, ni n'wana wa wena, ni n'wana wa n'wana wa wena, leswaku masiku ya wena ma ta lehisiwa.
3 “Oho Israele! U ta swi yingisa, u ta chivirikela ku swi endla leswaku u tsaka, kutani mi ta andza ngopfu etikweni leri kulukeke hi ntswamba ni vulombe, hilaha Yehovha, Xikwembu xa vatata wa wena, a ku byeleke hakona.
4 “Yingisa, Israele! Yehovha, Xikwembu xa hina, hi xona Xikwembu lexi hanyaka ntsena.
5 “U ta rhandza Yehovha, Xikwembu xa wena, hi mbilu hinkwayo ya wena, ni moya hinkwawo wa wena, ni matimba hinkwawo ya wena. 
6 Milawu leyi ndzi ku nyikaka namuntlha yi ta va embilwini ya wena. 
7 U ta yi dyondzisa vana va wena, u yi vula endlwini ya wena, ni le ku endzeni ka wena, ni loko u ya etlela, ni loko u pfuka. 
8 U ta yi bohelela evokweni ra wena, xi va xitsundzuxo xa wena, ni xikombiso exikarhi ka mahlo ya wena, 
9 u ta yi tsala etimhandzeni ta yindlu ya wena, ni le timbantini ta wena.
10 “Kutakuloko Yehovha, Xikwembu xa wena, xi ku nghenisile etikweni leri xi hlambanyeleke Abrahama, na Isaka, na Yakobo ku ku nyika rona (yi nga miti leyikulu, leyinene leyi u nga ka u nga yi aki, 
11 ni tindlu leti teleke hi rifuwo lero tala, leti u nga ti tatangiki, ni swihlovo leswi ceriweke, leswi u nga swi celangiki, ni tivhinya ni mitlhwari leyi u nga yi byalangiki), kutani kutakuloko u dya, u xurha, 
12 u ta chava ku rivala Yehovha la ku humeseke etikweni ra Egipta, endlwini ya vukhumbi.
13 “U ta chava Yehovha, Xikwembu xa wena, u xi tirhela, ni ku hlambanya hi vito ra xona. 
14 Mi nga tshuki mi landza swikwembu swin'wanyana exikarhi ka swikwembu swa matiko lama nga ta mi rhendzela; 
15 hikuva Yehovha, Xikwembu xa wena, la nga exikarhi ka n'wina, i Xikwembu xa rilondzo. Vukari bya Yehovha, Xikwembu xa wena, byi nga ku pfurhela kutani a nga ku herisa emisaveni.
16 “Mi nga tshuki mi ringa Yehovha, Xikwembu xa n'wina, kukotisa leswi mi nga xi ringa eMasa; 
17 kambe mi ta hlayisa swinene milawu ya Yehovha, Xikwembu xa n'wina, ni vumbhoni bya xona, ni ku lerisa loku xi mi leriseke kona. 
18 U ta endla leswo lulama ni leswinene emahlweni ka Yehovha leswaku u tsaka, ni leswaku u ya nghena etikweni lerinene, leri Yehovha a ri hlambanyeleke vatata wa wena, u va u ri fuma, 
19 a va a hlongola valala va wena hinkwavo emahlweni ka wena, hilaha Yehovha a nga vula hakona.
20 “Kungakuloko n'wana wa wena a ku vutisa mundzuku, a ku: ‘Xana vumbhoni lebyi, ni milawu leyi, ni ku lerisa loku, leswi Yehovha Xikwembu xa hina, xi mi leriseke swona, i yini xana?’ 
21 U ta ku eka n'wana wa wena: ‘A hi ri makhumbi ya Faro etikweni ra Egipta, kambe Yehovha u hi humesile eEgipta hi voko ra matimba. 
22 Kutani Yehovha u endlile emahlweni ka hina swikombiso ni masingita lamakulu, lama chavisaka ku ba Egipta na Faro, ni yindlu ya yena hinkwayo. 
23 Kutani u hi humesile kona ku hi fikisa halenu, ni ku hi nyika tiko leri a ri hlambanyeleke vatata wa hina. 
24 Yehovha u hi lerisile ku hlayisa hinkwayo milawu leyi ni ku endla hakona, hi ri karhi hi chava Yehovha, Xikwembu xa hina, leswaku hi tsaka hi mikarhi hinkwayo, ni leswaku xi hi hanyisa kukotisa namuntlha. 
25 Ku ta va ku lulama eka hina loko hi hlayisa hi ku chivirika milawu hinkwayo leyi, emahlweni ka Yehovha, Xikwembu xa hina, hilaha xi nga hi lerisa hakona.’
DEUTERONOMA 7
01 “Kutakuloko Yehovha, Xikwembu xa wena, a ku nghenisile etikweni leri u yaka eka rona ku ri fuma, ni loko xi hlongorile emahlweni ka wena matiko layo tala, va nga Vahiti, ni Vagirigaxi, ni Vaamori, ni Vakanana, ni Vaperesi, ni Vahivhi, ni Vayebusi, ma nga matiko lama ku tlulaka hi ku tala ni matimba, 
2 ni loko Yehovha, Xikwembu xa wena, a va nyiketile emahlweni ka wena, kutani u va hlurile, u ta va heta, u va yirisa; u nga tshuki u endla xinakulobye na vona, ni ku va tsetselela. 
3 U nga tshuki u va ni ku tekana na vona; u nga tshuki u nyika vanhwanyana va wena eka vana va vona; kambe u nga tshuki u tekela vana va wena vanhwanyana va vona, 
4 hikuva va ta hambukisa vana va wena ekule na mina, va ya tirhela swikwembu swin'wana, kutani vukari bya Yehovha ingi byi ta mi pfurhela, a mi heta kan'we. 
5 Kambe mi ta va endlisa sweswo: mi ta hlanhla magandzelo ya vona, mi faya swifaniso swa vona, mi wisa swifaniso swa vona swa Axera, mi hisa ni swifaniso swa vona leswi vatliweke. 
6 Hikuva u tiko leri hlawuleriweke Yehovha, Xikwembu xa wena; Yehovha, Xikwembu xa wena, u ku hlawurile leswaku u va tiko ra yena hi xiviri exikarhi ka matiko hinkwawo lama nga emisaveni. 
7 Yehovha a nga namarhelangi eka n'wina, na swona a nga mi hlawulanga leswi mi tlulaka hi ku tala matiko hinkwawo, hikuva tiko ra n'wina hi leritsongo eka matiko hinkwawo; 
8 kambe hi leswi Yehovha a mi rhandzaka, naswona a hlayisa ku hlambanya loku a ku hlambanyeleke vatata wa n'wina; hikwalaho ka swona Yehovha a mi humeseke hi voko ra matimba, kambe u ku kutsurile endlwini ya vukhumbi, evokweni ra Faro, hosi ya Egipta. 
9 U ta tiva leswaku i Yehovha, Xikwembu xa wena, la nga Xikwembu, Xikwembu lexi tshembekaka, lexi hlayisaka ntwanano wa xona ni tintswalo, ku fika etinxakeni ta khume ra madzana, eka lava n'wi rhandzaka, ni ka lava hlayisaka milawu ya yena; 
10 kambe u rihisa lava n'wi vengaka, hi ku va heta; a nga hlweri ku rihisa la n'wi vengaka. 
11 U ta hlayisa milawu ni timhaka ni ku lerisa: leswi ndzi ku lerisaka namuntlha, u ta swi endla.
12 “Kungakuloko mi yingisa ku lerisa loku, ni loko mi ku hlayisa, ni loko mi endla hakona, Yehovha, Xikwembu xa wena, u ta ku hlayisela ntwanano ni tintswalo, leswi a swi hlambanyeleke vatata wa wena; 
13 u ta ku rhandza, a ku katekisa, a ku andzisa, u ta katekisa vana va khwiri ra wena, ni mihandzu ya masimu ya wena, ni mavele ya wena, ni swakunwa swa wena, ni mafurha ya wena, ni ku tswala ka tihomu ni tinyimpfu ta wena, emisaveni leyi a hlambanyeleke vatata wa wena ku ku nyika yona. 
14 U ta tlula hi ku kateka matiko hinkwawo; ku nga ka ku nga vi na mhika eka rikwenu, hambi a ri wanuna, hambi wansati, hambi swi ri swifuwo emitlhambini ya wena. 
15 Yehovha u ta hlongola vuvabyi hinkwabyo ekule na wena; a nga ka a nga ku vavisi hi xin'we xa swivabyi leswo biha swa Egipta, leswi u swi tivaka, kambe u ta vavisa ha swona hinkwavo lava ku vengaka.
16 “U ta heta matiko hinkwawo lawa Yehovha, Xikwembu xa wena, a ku nyikaka wona, u nga ka u nga ma languti hi tintswalo, kambe u nga tshuki u tirhela swikwembu swa wona, hikuva wu ta va ntlhamu eka wena. 
17 Kambe loko u vula embilwini ya wena u ku: ‘Matiko lawa, ma ndzi tlula hi ku tala; ndzi ta va tekerisa ku yini tiko xana?’ 
18 U nga tshuki u va chava! Tsundzuka swinene leswi Yehovha, Xikwembu xa wena, a swi endleke Faro na Egipta hinkwaro, 
19 miringo leyikulu leyi voniweke hi mahlo ya wena, ni swikombiso ni masingita, ni xandla xa matimba, ni voko leri tshambulukeke, swi ri leswi Yehovha, Xikwembu xa wena a ku humeseke ha swona: Yehovha, Xikwembu xa wena, u ta endlisa sweswo eka matiko hinkwawo lawa u ma chavaka. 
20 Na swona Yehovha, Xikwembu xa wena, a ta va rhumela mimpfi ku ko ku herisiwa lava nga ta sala, lava tifihleke emahlweni ka wena. 
21 U nga tshuki u chava emahlweni ka vona, hikuva Yehovha, Xikwembu xa wena, u kona exikarhi ka wena, xi ri Xikwembu lexikulu, lexi chavisaka. 
22 Yehovha, Xikwembu xa wena, u ta hlongola matiko lawa ha rin'we emahlweni ka wena, u nga ka u nga va heti kan'we, hikuva swivandzana swa nhova swi nga ku andzela. 
23 Yehovha, Xikwembu xa wena, u ta va nyiketa emavokweni ya wena, u va pfilunganyisa, va ko va herisiwa; 
24 a ta neha tihosi ta vona emavokweni ya wena, kutani u ta hlangula mavito ya tona ehansi ka tilo. A ku na munhu la nga ta tiya emahlweni ka wena u ko u va heta.
25 “Mi ta hisa endzilweni swifaniso leswi vatliweke swa swikwembu swa vona; u nga tshuki u navela silivhere ni nsuku lowu nga ehenhla ka swona, kambe u nga tshuki u titekela swona leswaku wu nga tshuki wu va ntlhamu eka wena, hikuva swa yila emahlweni ka Yehovha, Xikwembu xa wena. 
26 U nga tshuki u nghenisa leswi yilaka endlwini ya wena, leswaku u nga tshuki u yila kukotisa swilo leswo; u ta swi chava ngopfungopfu, ma ta va manyala eka wena, hikuva swa yila.
DEUTERONOMA 8
01 “Mi ta chivirika ku hlayisa milawu hinkwayo leyi ndzi mi lerisaka namuntlha, leswaku mi hanya ni ku andza; kutani mi ta nghena etikweni leri Yehovha a ri hlambanyeleke vatata wa n'wina, mi va mi ri fuma.
2 “Tsundzuka ndlela hinkwayo leyi Yehovha, Xikwembu xa wena, a ku fambiseke ha yona emananga, hi malembe ya 40 ku ku tsongahata ni ku ku ringa, u ta tiva leswi nga embilwini ya wena: leswaku kumbe xana u ta hlayisa milawu ya yena, kumbe u nga yi hlayisi. 
3 U ku tsongahatile, u ku tshikile u ri ni ndlala, u ku dyisile manna, leyi u nga yi tivangiki, leyi vatata wa wena, na vona, va nga yi tivangiki, a va a ku dyondzisa leswaku munhu a nga ka a nga hanyi hi vuswa ntsena, kambe munhu a hanya hi hinkwaswo leswi humaka enon'wini wa Xikwembu. 
4 Nguvu ya wena a yi hlakalangi henhla ka wena, na yona milenge ya wena a yi pfimbanga hi malembe ya 40 lawa. 
5 Pfumela embilwini ya wena leswaku Yehovha, Xikwembu xa wena, a ku laya kukotisa munhu loko a laya n'wana wa yena.
6 “U ta hlayisa milawu ya Yehovha Xikwembu xa wena, hi ku famba etindleleni ta yena, ni ku n'wi chava. 
7 Hikuva Yehovha, Xikwembu xa wena, a ta ku nghenisa etikweni lerinene, etikweni ra milambu, ni ra swihlovo, ni ra mativa, laha mati ma humaka emikoveni ni le tintshaveni; 
8 etikweni ra koro, ni ra , ni ra vhinya, ni ra makuwa, ni ra magirenada; etikweni ra mitlhwari ni ra mafurha ni vulombe; 
9 etikweni leri, u nga ka u nga dyi vuswa bya wena evusiwaneni, laha u nga ka u nga pfumali nchumu, etikweni leri maribye ti nga tinsimbhi, ni leri u nga ta cela nsuku etintshaveni ta rona. 
10 U ta dya u ko u xurha, kambe u ta khensa Yehovha, Xikwembu xa wena, hikwalaho ka tiko lerinene leri a ku nyikeke rona.
11 “Chava ku rivala Yehovha, Xikwembu xa wena, u nga ti loloha ku hlayisa milawu ya yena, ni timhaka ta yena, ni ku lerisa ka yena loku ndzi ku lerisaka namuntlha. 
12 Kutakuloko u dya u xurha, ni loko u akile tindlu leto saseka u va u tshama eka tona, 
13 ni loko tihomu ta wena ni timbuti ta wena swi andzile, ni loko mali ya wena ni nsuku wa wena swi tarile, ni loko rifuwo hinkwaro ra wena ri andzile, 
14 mbilu ya wena yi nga tshuki yi tikurisa, u va u rivala Yehovha, Xikwembu xa wena, lexi ku humeseke etikweni ra Egipta, endlwini ya vukhumbi, 
15 lexi ku fambiseke hi mananga lamakulu, lama chavisaka, exikarhi ka tinyoka leto hisa, ni swipame, ni le swivandleni leswi omeke, laha ku nga riki na mati; hi xona lexi ku humeseleke mati eribyeni, 
16 lexi ku dyiseke emananga, manna leyi nga tiviwiki hi vatata wa wena, ku ku tsongahata, ni ku ku ringa, kambe xi ta ku katekisa kandzhaku. 
17 Chava ku vula embilwini ya wena, u ku: ‘Matimba ya mina, ni voko ra mina ra matimba swi ndzi fuwisile sweswo.’ 
18 Anakanya Yehovha, Xikwembu xa wena, hikuva hi yena la ku nyikaka matimba ku tilavela rifuwo, a ta tiyisa ntwanano lowu a wu hlambanyeleke vatata wa wena, hilaha a swi endlaka namuntlha.
19 “Kungakuloko u rivala Yehovha, Xikwembu xa wena, kutani u landza swikwembu swin'wana ku swi gandzela, ni ku khinsama emahlweni ka swona, ndza tiyisa mhaka namuntlha emahlweni ka n'wina leswaku mi ta lova kunene. 
20 Mi ta lova kukotisa matiko lawa Yehovha a ma loviseke emahlweni ka n'wina, hikuva a mi yingisanga rito ra Yehovha, Xikwembu xa n'wina.
DEUTERONOMA 9
01 “Yingisa Israele! Namuntlha u ya pela Yordani, u ta nghena ku ya hlula matiko lama ku tlulaka hi vukulu, ni matimba, ni miti leyikulu leyi biyiweke ku fika etilweni, 
2 ni vanhu lavo tala, lavo leha, vana va Anaka, lava u va tivaka, lava u tweke timhaka ta vona, va ku: ‘I mani la nga ta tiya emahlweni ka vana va Anaka?’ 
3 Tiva namuntlha leswaku Yehovha, Xikwembu xa wena, u ta hundza a ri yena emahlweni ka wena, a kotisa ndzilo lowu pfurhaka, hi yena la nga ta va heta; a va tsongahata emahlweni ka wena; kutani u ta teka swa vona, u va heta kan'we hilaha Yehovha a ku byeleke hakona.
4 “Kutakuloko Yehovha, Xikwembu xa wena, xi va hlongorile emahlweni ka wena, u nga tshuki u vula embilwini ya wena u ku: ‘Yehovha u ndzi fumisile tiko leri, hikwalaho ka ku lulama ka mina’; hikuva Yehovha u ta hlongola matiko lawa emahlweni ka wena hikwalaho ka ku biha ka vona. 
5 A hi ku lulama ka wena, ni vunene bya mbilu ya wena lebyi ku ngheniseke etikweni ra vona, kambe Yehovha u ta teka tiko ra vona emahlweni ka wena hikwalaho ka ku biha ka matiko lawa, ni ku tiyisa rito leri Yehovha a ri hlambanyeleke vatata wa wena, Abrahama, na Isaka, na Yakobo. 
6 Tiva leswaku a hi hikwalaho ka ku lulama ka wena Yehovha a ku nyikaka tiko lerinene ku ri fuma, hikuva u tiko leri nga ni mikolo yo nonon'hwa.
7 “Tsundzuka, u nga rivali hilaha u nga karihisa Yehovha swonghasi emananga, ku sungula siku u humeke etikweni ra Egipta, ku yisa eku fikeni ka n'wina kwalaho, mi pfukile Yehovha. 
8 Hambi ku ri eHorebe, mi karihisile Yehovha, kutani Yehovha a mi karihela, a lava ku mi heta. 
9 Kuteloko ndzi khandziyile entshaveni, ku ya teka maribye, ma nga maribye ya ntwanano lowu Yehovha a nga wu endla na n'wina, ndzi tshamile entshaveni masiku ya 40, ni vusiku bya 40, ndzi nga dyi vuswa, ndzi nga nwi mati; 
10 kutani Yehovha u ndzi nyikile maribye lamambirhi lama tsariweke hi ritiho ra Xikwembu, ehenhla ka wona ku tsariwile marito hinkwawo lawa Xikwembu xi ni byeleke entshaveni, xi ri endzilweni, siku ra nhlengeletano. 
11 Kuteloko masiku ya 40 ni vusiku bya 40 swi hundzile, Yehovha u ndzi nyikile maribye lamambirhi ya ntwanano. 
12 Kavaloko Yehovha a ku eka mina: ‘Pfuka, u hatlisa u rhelela, hikuva tiko ra wena leri u ri humeseke eEgipta ri tionhile; va hatlisile ku tshika ndlela leyi ndzi va leriseke yona, va tiendla xifaniso lexi chuluriweke.’
13 “Kutani Yehovha a ndzi byela, a ku: ‘Ndzi vonile leswaku tiko leri, i tiko leri nga ni mikolo leyo nonon'hwa. 
14 Ndzi tshike, ndzi va heta, ndzi ta hlangula vito ra vona ehansi ka tilo, kambe ndzi ta endla ha wena tiko leri nga ni matimba ni vanhu ku tlurisa leri.’ 
15 Kavaloko ndzi tlhela, ndzi rhelela entshaveni; yona ntshava hinkwayo yi pfurha hi ndzilo; kambe a ndzi tamele emavokweni ya mina, maribye lamambirhi ya ntwanano. 
16 Ndzi languta, kutani maswivo! A mi dyoherile Yehovha, Xikwembu xa n'wina; mi tichululele rhole, a mi hambukile hi ku hatlisa endleleni leyi Yehovha a mi leriseke yona. 
17 Kutani ndzi teka maribye lamambirhi, ndzi ma cukumeta hi mavoko ya mina, ndzi ma faya emahlweni ka n'wina. 
18 Kutani ndzi tiwisa ehansi emahlweni ka Yehovha, kukotisa leswo sungula, hi masiku ya 40, ni vusiku bya 40; ndzi nga dyi vuswa, ndzi nga nwi mati, hikwalaho ka xidyoho lexikulu lexi mi dyoheke ha xona loko mi endla leswo biha emahlweni ka Yehovha, ku n'wi karihisa. 
19 Hikuva a ndzi chavisiwa ngopfu hi vukari lebyi chavisaka bya Yehovha, lebyi a mi kariheleke ha byona ku mi heta. Kambe Yehovha u ndzi yingisile kambe enkarhini wolowo. 
20 Na yena Aroni, Yehovha u n'wi kariherile a lava ku n'wi dlaya, kutani enkarhini wolowo, na yena Aroni ndzi n'wi khongelerile. 
21 Xidyoho xa n'wina, ri nga rhole leri mi ri endleke, ndzi ri tekile, ndzi hisa, kambe ndzi ri faya, ndzi kandza swinene, ndzi endla ntshuri ha rona, kutani ndzi cukumeta ntshuri lowo exinambyaneni lexi rhelelaka hi le ntshaveni. 
22 Kambe mi karihisile Yehovha eTabera, na Masa, na Kibroti-Hatavha. 
23 Ni loko Yehovha a mi rhumile, mi ri eKadexe-Bariniya, a ku: ‘Tlhandlukani, mi ya teka tiko leri ndzi mi nyikeke rona,’ mi landzurile ku lerisa ka Yehovha, Xikwembu xa n'wina; a mi pfumelangi eka yena, a mi yingisanga rito ra yena. 
24 Mi tshama mi pfuka Yehovha ku suka siku leri ndzi sunguleke ku mi tiva. 
25 Kutani ndzi khinsamile emahlweni ka Yehovha hi masiku ya 40, ni vusiku bya 40, ndzi tshama ehansi, hikuva Yehovha a a vurile leswaku a ta mi heta. 
26 Ndzi khongele Yehovha, ndzi ku: ‘Hosi Yehovha, u nga heti tiko ra wena ni ndzhaka ya wena leyi u nga yi kutsula hi vukulu bya wena, leyi u nga yi humesa eEgipta hi voko ra matimba. 
27 Tsundzuka malandza ya wena Abrahama, na Isaka, na Yakobo u nga languti ku nonon'hwa ka tiko leri, ni ku biha ka rona, ni xidyoho xa rona, 
28 leswaku ku nga tshuki ku vuriwa etikweni leri u hi humeseke eka rona, va ku: “Hi leswi Yehovha a tsandzekeke ku va nghenisa etikweni leri a nga va hlayela rona kambe hi leswi a nga va venga, kutani u va humesile ku va dlaya emananga.” 
29 Hambiswiritano, i tiko ra wena, ni ndzhaka ya wena, leyi u yi humeseke eEgipta, hi matimba lamakulu ya wena, ni voko ra wena leri tlakukeke.’
DEUTERONOMA 10
01 “Enkarhini wolowo Yehovha u te eka mina: ‘Tivatlele swimphampha swimbirhi swa maribye kukotisa leswo sungula, u ta khandziya ka mina entshaveni u tivatlela ni areka ya murhi. 
2 Ndzi ta tsala emaribyeni lawa, marito lama ngi ma ri emaribyeni layo sungula lawa u ma fayeke, kutani u ta ma veka earekeni.’ 
3 Kavaloko ndzi endla areka hi murhi wa munga, kutani ndzi vatla maribye mambirhi kukotisa layo sungula, kutani ndzi khandziya entshaveni, ndzi tamele maribye lamambirhi evokweni ra mina. 
4 Yehovha a tsala emaribyeni leswi a swi tsaleke eka layo sungula, ma ri marito ya khume lawa Yehovha a ma vuleke entshaveni, a ri endzilweni, siku ra nhlengeletano; kutani Yehovha a ndzi nyika wona. 
5 Ndzi tlhela ndzi rhelela entshaveni kutani ndzi ya veka maribye earekeni leyi ndzi yi endleke, kambe ma tshamile kona hilaha Yehovha a ndzi leriseke hakona.”
6 Kutani vana va Israele va suka exihlobyeni xa vana va Yakani ku ya eMosera. Aroni a fa kona, a lahliwa kona; kutani Eliyazara, n'wana wa yena, a tirha vuprista ematshan'weni ya yena. 
7 Va suka kona va ya eGudigoda, kutani va suka eGudigoda ku ya eYotibata, ri nga tiko ra milambu.
8 Enkarhini wolowo, Yehovha a hlawula rixaka ra Levhi ku rhwala areka ya vumbhoni bya Yehovha, ni ku yima emahlweni ka Yehovha, ni ku n'wi tirhela, ni ku katekisa tiko hi vito ra yena, ku fika siku ra namuntlha. 
9 Hikwalaho, Levhi a nga na ku averiwa, ni ndzhaka kun'we ni vamakwavo; ndzhaka ya yena i Yehovha, hilaha Yehovha, Xikwembu xa wena, a n'wi byeleke hakona.
10 “Loko ndzi ri mina, ndzi xwe entshaveni masiku ya 40, ni vusiku bya 40, kukotisa eku sunguleni. Yehovha u ndzi yingisile kambe enkarhini lowo, Yehovha a nga rhandzangi ku ku heta. 
11 Yehovha a ku eka mina: ‘Pfuka, u famba ku ya rhangela tiko leri, va ta nghena va teka tiko leri ndzi hlambanyeleke vatata wa vona ku va nyika rona.’
12 “Kutani sweswi, Israele, Yehovha Xikwembu xa wena, a lava yini eka wena-ke? A hileswaku u chava Yehovha, Xikwembu xa wena, u famba etindleleni hinkwato ta yena, u n'wi rhandza, u tirhela Yehovha, Xikwembu xa wena, hi mbilu hinkwayo ya wena, ni moya hinkwawo wa wena; 
13 u ri karhi u hlayisa milawu ya Yehovha ni ku lerisa ka yena, leswi ndzi ku leriseke namuntlha leswaku u tsaka?
14 “Waswivo! Matilo, ni matilo ya matilo i ya Yehovha, swin'we ni misava, ni hinkwaswo leswi nga eka yona. 
15 Kambe Yehovha u namarhele vatata wa wena ntsena ku va rhandza; kutani u hlawurile vana va vona endzhaku ka vona, u hlawurile n'wina exikarhi ka matiko hinkwawo hilaha mi swi vonaka namuntlha. 
16 Yimbisani timbilu ta n'wina, mi nga ha nonon'hwisi mikolo ya n'wina; 
17 hikuva Yehovha, Xikwembu xa n'wina, Xikwembu xa swikwembu ni Hosi ya tihosi, i Xikwembu lexikulu, lexa matimba, ni lexi chavisaka, lexi nga yiki hi nghohe ya vanhu, lexi nga amukeriki tinyiko; 
18 lexi yingisaka timhaka ta xisiwana, ni ta noni; la rhandzaka muluveri, a n'wi nyika vuswa ni nguvu. 
19 Hikwalaho mi ta rhandza muluveri, hikuva a mi ri valuveri etikweni ra Egipta.
20 “U ta chava Yehovha, Xikwembu xa wena, u xi tirhela, u namarhela xona, u va u hlambanya hi vito ra xona. 
21 Ku dzuna ka wena, hi xona Xikwembu xa wena; hi xona lexi nga ku endlela timhaka letikulu ni leti chavisaka leti u ti voneke hi mahlo ya wena. 
22 Vatata wa wena va rhelele Egipta va ri 70, kutani sweswi, Yehovha, Xikwembu xa wena, u ku andzisile kukotisa tinyeleti ta matilo.
DEUTERONOMA 11
01 “U ta rhandza Yehovha, Xikwembu xa wena, u va u hlayisa leswi a ku vekeleke swona, ti ri timhaka ta yena ni ku lerisa ka yena, ni milawu ya yena. 
2 Tivisisani namuntlha (kambe a ndzi vuli vana va n'wina lava nga tivangiki ni lava nga vonangiki ku laya ka Yehovha, Xikwembu xa n'wina), tivisisani vukulu bya yena, ni voko ra matimba ya yena, ni voko ra yena leri tlakukeke; 
3 ni masingita ya yena, ni mitirho ya yena; ni leswi a swi endleke exikarhi ka Egipta, eka Faro, hosi ya Egipta, ni le ka tiko hinkwaro ra yena; 
4 ni leswi a swi endleleke nyimpi ya Egipta, ni tihanci ta yona, ni tigolonyi ta yona, hilaha a nga khulukisa ehenhla ka vona mati ya Lwandle ro Tshwuka, loko va mi hlongorisa, kutani Yehovha a va heta ku fika namuntlha; 
5 ni leswi a mi endleleke emananga mi ko mi fika exivandleni lexi, 
6 ni leswi a swi endleleke Datani na Abirama, vana va Eliyabu, n'wana Rhuveni hilaha misava yi pfuleke nomu wa yona, yi va mita ni tindlu ta vona, ni mitsonga ya vona, ni hinkwaswo leswi va landzeke exikarhi ka Vaisraele hinkwavo. 
7 Hikuva mahlo ya n'wina ma vonile mitirho hinkwayo leyikulu leyi Yehovha a yi tirheke.
8 “Mi ta hlayisa milawu hinkwayo leyi ndzi mi lerisaka namuntlha, mi ta va ni matimba, kutani mi ta nghena, mi teka tiko leri mi nga ta pelela eka rona ku ri fuma, 
9 mi ta lehisa masiku ya n'wina emisaveni leyi Yehovha a hlambanyeleke vatata wa n'wina ku yi nyika vona ni vatukulu va vona, yi nga misava leyi khulukaka ntswamba ni vulombe.
10 “Hikuva tiko leri u nga ta nghena eka rona ku ri fuma, a ri fani ni ra Egipta, laha mi humeke kona, laha ngi u tshama u byala mbewu ya wena, kutani u cheleta nsimu ya wena hi nenge, kukotisa ntanga wa matsavu. 
11 Tiko leri mi nga ta pelela eka rona, i tiko ra tintshava ni mikova, leri nwaka mati ya mpfula ya le tilweni. 
12 I tiko leri hlayisiwaka i Yehovha, Xikwembu xa wena; mahlo ya Yehovha ma tshama ma ri languta eku sunguleni ka lembe, ku fika eku heleni ka rona.
13 “Kungakuloko mi yingisa swinene milawu ya mina leyi ndzi mi lerisaka namuntlha, mi va mi rhandza Yehovha, Xikwembu xa n'wina, mi n'wi tirhela hi timbilu hinkwato ta n'wina, ni mimoya hinkwayo ya n'wina, 
14 ndzi ta nyika tiko ra n'wina mpfula hi nkarhi wa yona, ti ri timpfula leto sungula, ni leto hetelela; u ta tshovela koro ya wena, ni vhinyo ya wena ni mafurha ya wena. 
15 Ndzi ta mirisa byanyi bya swifuwo swa wena enhoveni ya wena, kutani u ta dya, u xurha.
16 “Tilanguteleni leswaku timbilu ta n'wina ti nga tshuki ti ringiwa, kutani mi hambuka, mi ya tirhela swikwembu swin'wana, mi khinsama emahlweni ka swona; 
17 hikuva vukari bya Yehovha byi ta mi pfurhela, u ta pfala tilo leswaku mpfula yi nga ha ni, na yona misava yi nga ha veki swa yona, kutani mi ta hatlisa ku fa emisaveni leyinene leyi Yehovha, Xikwembu xa n'wina, xi mi nyikaka yona.
18 “Nghenisani marito lawa ndzi mi byelaka wona etimbilwini ta n'wina ni le mimoyeni ya n'wina; mi ya bohelela emavokweni ya n'wina xi va xitsundzuxo xa n'wina, ni xikombiso exikarhi ka mahlo ya n'wina, 
19 u ta ma dyondzisa vana va wena, u vulavula ha wona hambiloko u ri endlwini, ni le ku fambeni ka wena, ni loko u ya eku etleleni, ni loko u pfuka; 
20 u ta ya tsala etinyangweni ta wena ni le timhandzeni ta yindlu ya wena, 
21 leswaku masiku ya n'wina ni masiku ya vana va n'wina ma tarisiwa etikweni leri Yehovha a hlambanyeleke vatata wa n'wina ku va nyika rona, ma fana ni masiku ya matilo lama nga ehenhla ka misava.
22 “Hikuva loko mi hlayisa swinene milawu hinkwayo leyi ndzi mi lerisaka yona, ni loko mi endla ha yona, mi va mi rhandza Yehovha, Xikwembu xa n'wina, mi famba etindleleni hinkwato ta yena, mi ri karhi mi n'wi namarhela, 
23 Yehovha u ta hlongola matiko lawa hinkwawo emahlweni ka n'wina, kambe mi ta hlula matiko lama mi tlulaka hi vukulu ni matimba. 
24 Xivandla hinkwaxo lexi nkondzo wa n'wina wu nga ta xi kandziya, xi ta va xa n'wina; ndzilakana wa n'wina wu ta suka emananga ku ya fika eLebanoni, ni ku suka enambyeni, enambyeni wa Yufrata, ku ya fika eLwandle ra Vupeladyambu. 
25 Ku nga ka ku nga tiyi munhu ni un'we emahlweni ka n'wina; Yehovha u ta nghenisa xichavo ni ku rhurhumela hinkwako laha mi nga ta famba kona, hilaha a mi byeleke hakona.
26 “Languta, ndzi veka namuntlha ku kateka ni ku rhukana emahlweni ka n'wina: 
27 Ku kateka, loko mi yingisa milawu ya Yehovha, Xikwembu xa n'wina, leyi ndzi mi lerisaka namuntlha, 
28 ni ku rhukana loko mi nga yingisi milawu ya Yehovha, Xikwembu xa n'wina, ni loko mi hambuka endleleni leyi ndzi mi lerisaka namuntlha, ku landza swikwembu swin'wana leswi mi nga swi tivangiki. 
29 Kutakuloko Yehovha, Xikwembu xa wena, xi ku nghenisile etikweni leri u yaka eka rona ku ri teka, u ta vula ku kateka entshaveni ya Gerizimi, ni ku rhukana entshaveni ya Ebali. 
30 Tintshava leti, ti le hase ka Yordani, endzhaku ka ndlela ya vupeladyambu, etikweni ra Vakanana lava akeke enkoveni, ku langutana na Giligala, ekusuhi ni mikuhlu ya More. 
31 Hikuva mi ya pela Yordani ku ya teka tiko leri Yehovha, Xikwembu xa n'wina, xi mi nyikaka rona ku ri fuma, ni ku aka eka rona. 
32 Mi ta chivirika ku hlayisa milawu hinkwayo ni ku lerisa hinkwako loku ndzi ku vekaka namuntlha emahlweni ka n'wina.
DEUTERONOMA 12
01 “Hi yona milawu ni ku lerisa leswi mi nga ta swi hlayisa etikweni leri Yehovha, Xikwembu xa vatata wa n'wina, xi mi nyikaka ku ri fuma hi masiku hinkwawo lawa mi nga ta hanya emisaveni.
2 “Mi ta herisa kunene swivandla hinkwaswo leswi matiko lawa mi nga ta teka tiko ra wona, ma gandzeleke swikwembu swa wona eka swona, etintshaveni leti tlakukeke, ni le switsungeni, ni le hansi ka murhi wun'wana ni wun'wana lowu hlukeke; 
3 mi ta hlanhla magandzelo ya vona, mi faya swifaniso swa vona, mi hisa swifaniso swa vona swa Axera, mi mbundzuxa swifaniso leswi vatliweke swa swikwembu swa vona, mi va mi herisa vito ra swona exivandleni xexo.
4 “Mi nga ka mi nga endlisi sweswo eka Yehovha, Xikwembu xa n'wina, 
5 kambe xivandla lexi Yehovha, Xikwembu xa n'wina, a nga ta hlawula exikarhi ka tinxaka hinkwato ta n'wina ku veka kona vito ra yena, hi xona xivandla xa yindlu ya yena; mi ta n'wi lavisisa kona, mi va mi ya kona. 
6 Mi ta tisa kona tiholokosta ta n'wina, ni magandzelo ya n'wina, ni swa vukhume bya n'wina, ni leswi mavoko ya n'wina ma nga ta swi pambula, ni magandzelo ya n'wina ya ku tiboha hi ku hlambanya, ni magandzelo ya ku tirhandzela ka n'wina, ni mativula ya swifuwo leswikulu ni leswitsongo swa n'wina. 
7 Mi ta dya kona emahlweni ka Yehovha, Xikwembu xa n'wina, mi titsakela, mi ri ni mindyangu ya n'wina, eswilweni hinkwaswo leswi mi nga ta swi endla, leswi Yehovha, Xikwembu xa wena, a ku katekiseke ha swona.
8 “Un'wana ni un'wana a nga tshuki a endla leswi a swi ringanisaka swo lulama, hilaha hi swi endlaka namuntlha kwala. 
9 Hikuva, ku fika sweswi, a mi nghenanga eku wiseni, ni le ndzhakeni leyi Yehovha, Xikwembu xa wena, a ku nyikaka yona. 
10 Mi ta pela Yordani, kutani mi ta aka etikweni leri Yehovha, Xikwembu xa n'wina, a nga ta mi dyisa ndzhaka ya rona; a ta mi nyika ku wisa, mi nga karhatiwi hi valala hinkwavo lava mi rhendzelaka, kutani mi ta aka, mi nga chavi nchumu. 
11 Exivandleni, lexi Yehovha, Xikwembu xa n'wina, a nga ta hlawula ku ta akisa kona vito ra yena, hi kona mi nga ta tisa hinkwaswo leswi ndzi mi lerisaka swona, tiholokosta ta n'wina, ni magandzelo ya n'wina, ni swa vukhume bya n'wina, ni leswi mavoko ya n'wina ma swi pambuleke, ni mihlengo ya n'wina ya leswo saseka leyi mi nga ta yi tisa eka Yehovha ku tiyisa leswi mi tiboheke hi ku hlambanya ku swi endla. 
12 Mi ta titsakela emahlweni ka Yehovha, n'wina ni vana va n'wina va xinuna ni va xisati, ni malandza ya n'wina ya xinuna ni ya xisati, ni Mulevhi la nga emitini ya n'wina, hikuva a nga nyikiwanga ku averiwa ni ndzhaka swin'we na n'wina.
13 “Chava ku humesa tiholokosta ta wena eswivandleni hinkwaswo leswi u nga ta swi vona. 
14 Kambe u ta humesa tiholokosta ta wena exivandleni lexi Yehovha a nga ta xi hlawula erixakeni rin'wana ra wena, hi kona laha u nga ta humesa tiholokosta ta wena kona; u ta endla kona hinkwaswo leswi ndzi ku leriseke swona.
15 “Kambe kungakuloko u swi rhandza, u ta tiva ku tlhava swifuwo ni ku dya nyama emitini hinkwayo ya wena hilaha Yehovha, Xikwembu xa wena, a nga ta ku katekisa hakona; la nga tengangiki ni la tengeke va ta dya kukotisa loko va dya mhunti ni nhlangu. 
16 Ntsena mi nga tshuki mi dya ngati; mi ta yi halata ehansi kukotisa mati.
17 “U nga ka u nga dyi emindyangwini ya wena swa vukhume bya mavele ya wena, ni bya vhinyo ya wena, ni bya mafurha ya wena, hambi ma ri mativula ya tihomu ta wena ni ya timbuti ta wena, ni loko xi ri xilo lexi u nga ta xi humesa loko u hlambanyile, hambi yi ri mihlengo ya ku tirhandzela ka wena, hambi xi ri lexi voko ra wena ri xi pambuleke. 
18 U ta dya swilo leswi emahlweni ka Yehovha, Xikwembu xa wena, exivandleni lexi Yehovha, Xikwembu xa wena, a nga ta xi hlawula, u ta dya u ri ni vana va wena va xinuna ni va xisati, ni malandza ya wena ya xinuna ni ya xisati, ni Valevhi lava nga emitini ya wena; u ta titsakela emahlweni ka Yehovha, Xikwembu xa wena, emitirhweni hinkwayo ya mavoko ya wena. 
19 Tilangutele leswaku u nga rivali Mulevhi hi masiku hinkwawo lawa u nga ta hanya emisaveni.
20 “Kutakuloko Yehovha, Xikwembu xa wena, a anamisile mindzilekana ya wena, hilaha a nga ku byela hakona, kutani kungakuloko u rhandza ku dya nyama, u ta ku: ‘Mbilu yanga yi navela ku dya nyama,’ u ta tiva ku dya nyama mikarhi hinkwayo leyi u yi rhandzaka. 
21 Kungakuloko xivandla lexi Yehovha Xikwembu xa wena, a nga ta xi hlawula ku veka vito ra yena kona, xi le kule na wena, u ta titlhavela tihomu ni timbuti leti Yehovha a ku nyikeke tona, hilaha ndzi ku leriseke hakona kutani u ta dya emindyangwini ya wena hilaha u nga ta swi rhandza hakona. 
22 Kambe u ta swi dya kukotisa mhunti ni nhlangu; la nga tengangiki ni la tengeke va ta dya havambirhi. 
23 Ntsena tiya, u chava ku dya ngati, hikuva ngati i vutomi, kutani u nga ka u nga dyi vutomi swin'we ni nyama. 
24 U nga tshuki u yi dya; u ta yi halatela ehansi kukotisa mati. 
25 U nga tshuki u dya yona, leswaku u tsaka u ri wena ni vana va wena endzhaku ka wena loko u ta endla leswo lulama emahlweni ka Yehovha.
26 “Kambe loko swi ri swilo leswi u swi hlawuleke, ni leswi u nga ta swi humesa hi ku hlambanya, u ta swi teka, u ya na swona exivandleni lexi Yehovha a nga ta xi hlawula; 
27 kutani u ta humesa tiholokosta ta wena, yi ri nyama ni ngati; loko ma ri magandzelo man'wana ya wena, ngati yi ta cheriwa ealitarini ya Yehovha, Xikwembu xa wena, kutani u ta dya nyama ya wona. 
28 Tilangutele, u yingisa timhaka hinkwato leti ndzi ku lerisaka tona leswaku u tsaka, ni vana va wena endzhaku ka wena, hilaha ku nga yiki helo, hikuva u ta va u endlile leswinene ni leswi lulameke emahlweni ka Yehovha, Xikwembu xa wena.
29 “Kutakuloko Yehovha, Xikwembu xa wena, a susile emahlweni ka wena matiko lawa u nga ta ma hlongola ni loko u tekile tiko ra wona, u akile kona, 
30 chava ku phasiwa entlhan'wini hi ku landza mitila ya wona (loko kutani ma herisiwile emahlweni ka wena) ni ku lava swikwembu swa wona, hilaha u nga ta ku: ‘Xana matiko lawa ma tirhelisa ku yini swikwembu swa wona xana? Ndzi ta endla kukotisa wona, na mina.’ 
31 U nga tshuki u endlela Yehovha, Xikwembu xa wena hi sweswo: hikuva va endlela swikwembu swa vona hinkwaswo leswi yilaka emahlweni ka Yehovha ni leswi a swi vengaka, hikuva hambi va ri vana va vona va varisanyana ni va vanhwanyana, va va hisela swikwembu swa vona endzilweni.
32 “Timhaka hinkwato leti ndzi mi lerisaka tona, mi ta ti hlayisa mi endla ha tona; u nga tshuki u ti engetela hi nchumu, kambe u nga tshuki u hunguta nchumu eka tona.
DEUTERONOMA 13
01 “Kungakuloko muprofeta kumbe mulorhi a tikurisa exikarhi ka n'wina kutani a ku bvumbhela xikombiso kumbe masingita, 
2 ni loko ku humelela xikombiso ni masingita leswi a ku byeleke loko a te: ‘A hi landzeni swikwembu swin'wana leswi,’ u nga swi tivangiki, ‘hi ta swi tirhela,’ 
3 u nga tshuki u yingisa marito ya muprofeta loyi, ni ya mulorhi loyi, hikuva Yehovha, Xikwembu xa n'wina, a mi ringa ku tiva xana mi rhandza Yehovha, Xikwembu xa n'wina, hi timbilu hinkwato ta n'wina, ni mimoya hinkwayo ya n'wina. 
4 Mi ta landza Yehovha, Xikwembu xa n'wina; mi n'wi chava, mi hlayisa milawu ya yena, mi yingisa rito ra yena; mi n'wi tirhela, kambe mi n'wi namarhela. 
5 Muprofeta loyi, hambi mulorhi loyi, u ta dlawa hikuva u susumetile vanhu ku landzula Yehovha, Xikwembu xa n'wina (la mi humeseke etikweni ra Egipta, a va a mi kutsula endlwini ya vukhumbi), a lava ku ku hambukisa endleleni leyi Yehovha, Xikwembu xa wena, a ku leriseke ku famba ha yona, U ta susa lowo biha exikarhi ka n'wina.
6 “Kungakuloko makwenu, a nga n'wana wa mana wa wena, kumbe n'wana wa wena wa wanuna, hambi wanhwana wa wena, hambi nsati wa mbilu ya wena, hambi nakuloni loyi u n'wi rhandzaka kukotisa mbilu ya wena, a ku kokela exihundleni, a ku: ‘A hi yeni hi ya tirhela swikwembu swin'wana,’ leswi wena ni vatata wa wena mi nga swi tivangiki, 
7 exikarhi ka swikwembu swa matiko lama mi rhendzelaka exikarhi, hambi ma ri ekusuhi na wena, hambi ma ri ekule na wena, ku suka emakun'wini man'wana ya misava ku fika emakun'wini man'wana, 
8 u nga tshuki u n'wi pfumelela, u nga tshuki u n'wi yingisa, tihlo ra wena ri nga tshuki ri n'wi tsetselela; u nga ka u nga n'wi tweli vusiwana, u nga ka u nga n'wi funengeti. 
9 Kambe u ta n'wi dlaya u nga kanakani; voko ra wena ri ta sungula ku n'wi dlaya, kutani mavoko ya tiko hinkwaro ma ta landza; 
10 u ta n'wi khandla hi maribye leswaku a fa; hikuva u lavile ku ku susumetela ekule na Yehovha, Xikwembu xa wena la ku humeseke etikweni ra Egipta, endlwini ya vukhumbi. 
11 Vaisraele hinkwavo va ta swi twa, va ta chava, kutani va nga ka va nga sunguli kambe ku endla leswo biha leswo tano exikarhi ka n'wina.
12 “Kungakuloko u yingisa timhaka ta wun'wana wa miti leyi Yehovha Xikwembu xa wena, a ku nyikaka ku aka kona; va te: 
13 ‘Vanhu va hava va hume eka wena, va khunguvanyisile vaaki va muti wa vona va ku: “A hi yeni, hi ya tirhela swikwembu swin'wana,” ’ leswi mi nga swi tivangiki; 
14 u ta lavisa timhaka, u vutisisa swinene. Kutani waswivo! Loko mhaka hi yoleyo, yi tiyisiwile, leswo biha leswi, swi endliwile exikarhi ka wena; 
15 hi kona u nga ta dlaya kunene hi tlhari vaaki va muti lowo, u wu yirisa ni hinkwaswo leswi nga eka wona, u dlaya ni swifuwo swa wona hi tlhari. 
16 U ta hlengeleta rifuwo hinkwaro ra wona exivandleni xa muti, kutani u ta hisela Yehovha Xikwembu xa wena, muti ni rifuwo hinkwaro ra wona, ri ta va rhumbi hi masiku; wu nga ka wu nga akiwi kambe. 
17 Ku nga tshuki ku namarhela ni xilo xin'we xa leswo yila evokweni ra wena; leswaku Yehovha a vuyela evukarini bya yena, a ku twela vusiwana, a ku endlela hi musa kutani a ku andzisela hilaha a hlambanyeke hakona eka vatata wa wena, 
18 leswaku loko u yingisa rito ra Yehovha, Xikwembu xa wena, u ri karhi u hlayisa milawu ya yena hinkwayo leyi ndzi ku lerisaka namuntlha, ni loko u endla leswi lulameke emahlweni ka Yehovha, Xikwembu xa wena.
DEUTERONOMA 14
01 “Mi vana va Yehovha, Xikwembu xa n'wina: Mi nga tshuki mi titlhavela tinhlanga emirini, kambe mi nga tshuki mi byewula misisi emahlweni hikwalaho ka mufi. 
2 Hikuva u tiko leri hlawuleriweke Yehovha, Xikwembu xa wena, kambe Yehovha u ku hlawurile leswaku u va tiko ra yena ra xiviri, exikarhi ka matiko hinkwawo lama nga ehenhla ka misava.
3 “U nga tshuki u dya xilo ni xin'we lexi yilaka. 
4 Leswi hanyaka leswi mi nga ta swi dya, hi leswi: 
5 homu ni nyimpfu ni mbuti, ni nhlangu, ni mhunti, ni mhitlwa, ni mhalamhala, ni nhongo, ni nyarhi, ni nhutlwa. 
6 Mi ta dya swifuwo hinkwaswo leswa min'wala leyi avanyisiweke ni swa masondzo lama endlaka maharhi leswi nga ni min'wala mimbirhi, ni leswi hlampfunhaka. 
7 Kambe leswi mi nga ta ka mi nga swi dyi exikarhi ka leswi hlampfunhaka, ni le xikarhi ka leswi nga ni min'wala leyi avanyisiweke, ni sondzo leri endlaka maharhi, hi leswi: kamela, ni mpfundla ni mbila, hikuva swa hlampfunha, kambe min'wala ya swona a yi avanyisiwanga, swi ta va leswi nga tengangiki eka n'wina; 
8 ni nguluve, hikuva min'wala ya yona yi avanyisiwile kambe a yi hlampfunhi; yi ta va leyi nga tengangiki eka n'wina. Mi nga tshuki mi dya nyama ya swona, ni ku khumba mitsumbu ya swona.
9 “Leswi mi nga ta swi dya eka hinkwaswo leswi nga ematini hi leswi: Mi ta dya hinkwaswo leswi nga ni swicapila ni tihakatimba; 
10 kambe hinkwaswo leswi pfumalaka swicapila ni tihakatimba, mi nga swi dyi, a swi tenganga eka n'wina.
11 “Mi ta dya tinyanyana hinkwato leto tenga. Kambe leti mi nga ta ka mi nga ti dyi, hi leti: 
12 gama ni hwati, ni koti, ni rhandzala, ni tinxaka hinkwato ta swimhungu; 
13 tinxaka hinkwato ta mawukuwuku; 
14 yimbhu, ni nkhuhunu, ni nánána, ni tinxaka hinkwato ta tinkamane, 
15 xikotlwane, ni n'wapekupeku, ni munyanyane, 
16 ni muswe, ni gumba, ni mavalange; 
17 ni ntsavila, ni tinxaka hinkwato ta nyakukolwe, 
18 gondzo ni mangadyana. 
19 Hinkwaswo leswitsongo leswi hanyaka leswi nga ni timpapa swi ta yila eka n'wina, mi nga xi dyi. 
20 Mi ta dya tinyanyana hinkwato leti tengeke.
21 “Mi nga dyi ntsumbu ni wun'we. U ta swi nyika muluveri la akeke emitini ya wena, a swi dya; kumbe u ta swi xavisa eka wamatiko; hikuva u tiko leri hlawuleriweke Yehovha, Xikwembu xa wena.“U nga tshuki u sweka ximbutana entswambeni wa mana wa xona.
22 “U ta pambula swa vukhume eka hinkwaswo leswi nga ta huma etimbewini ta wena, leswi nga ta mila ensin'wini ya wena hi lembe rin'wana ni rin'wana. 
23 Kutani u ta dya emahlweni ka Yehovha Xikwembu xa wena exivandleni lexi a nga ta xi hlawula ku akisa vito ra yena kona, swa vukhume bya koro ya wena, ni bya vhinya ya wena, ni bya mafurha ya wena, ni mativula ya swifuwo swa wena leswikulu ni leswitsongo, u ta dyondza hakona ku chava Yehovha, Xikwembu xa wena, hi masiku hinkwawo. 
24 Kutakuloko ndlela yi va yi lehile eka wena, kutani u tsandzeka ku rhwala swa vukhume bya wena, hikuva xivandla xi ve kule na wena, lexi Yehovha, Xikwembu xa wena, a xi hlawuleke ku akisa vito ra yena kona; 
25 kuteloko Yehovha, Xikwembu xa wena, a ku katekisile, u ta xava mali hi xona xa vukhume kutani u ta suka u tamele mali leyi evokweni ra wena, u ya exivandleni lexi Yehovha, Xikwembu xa wena, a xi hlawuleke; 
26 kutani u ta xava kona hinkwaswo leswi mbilu ya wena yi swi rhandzaka, hambi swi ri swifuwo leswikulu ni leswitsongo, hambi yi ri vhinyo ni byalwa ni hinkwaswo leswi mbilu ya wena yi nga ta swi rhandza; u ta dya kona emahlweni ka Yehovha, Xikwembu xa wena, u titsakela wena ni yindlu ya wena. 
27 Kambe u nga rivali Mulevhi la nga emitini ya wena hikuva a nga na ku averiwa ndzhaka kun'we na wena.
28 “Kutakuloko ku hundzile malembe manharhu, u ta humesa swa vukhume hinkwaswo swa leswi u swi tshoveleke hi lembe leri, u ta swi veka emindyangwini ya wena. 
29 Kutani Mulevhi u ta ta (hikuva a nga na ku averiwa ni ndzhaka na wena), ni muluveri, ni xisiwana ni wansati wa noni, lava nga emitini ya wena, va ta dya va xurha; hi kona Yehovha, Xikwembu xa wena a nga ta ku katekisa emitirhweni hinkwayo leyi u nga ta yi tirha hi mavoko ya wena.
DEUTERONOMA 15
01 “Loko ku hundzile malembe ya ntlhanu na mambirhi, u ta va ni lembe ra ku tshunxa: 
2 Hi yona mhaka ya ku tshunxa: Un'wana ni un'wana la lombeke mali u ta tshunxa warikwavo enandzwini wa yena. Kutakuloko ku tshunxa ku tivisiwile hi vito ra Yehovha, a nga tshuki a sindzisa warikwavo ni makwavo. 
3 U ta tiva ku sindzisa muluveri, kambe leswi u swi lombeke makwenu, voko ra wena ri ta swi tshunxa. 
4 Kambe ku nga ka ku nga vi na xisiwana eka rikwenu, hikuva Yehovha u ta ku katekisa kunene etikweni leri Yehovha, Xikwembu xa wena, a ku nyikaka ku ri fuwa, yi ri ndzhaka ya wena; 
5 ntsena u ta yingisa rito ra Yehovha, Xikwembu xa wena, u tivonela ku endla hi milawu hinkwayo leyi ndzi ku lerisaka yona namuntlha. 
6 Hikuva Yehovha, Xikwembu xa wena, u ta ku katekisa hilaha a ku byeleke hakona; u ta lomba mali eka matiko layo tala, kambe wena u nga ka u nga lombiwi, u ta fuma matiko layo tala, kambe ma nga ka ma nga ku fumi.
7 “Kutakuloko un'wana wa vamakwenu xi ri xisiwana emutini wun'wana wa wena, etikweni leri Yehovha, Xikwembu xa wena, a ku nyikaka, u nga tshuki u nonon'hwisa mbilu ya wena, ni ku pfalela makwenu wa xisiwana xandla xa wena, 
8 kambe u ta n'wi pfulela xandla xa wena, u n'wi lomba leswi ringanaka hinkwaswo leswi a swi pfumalaka. 
9 Tilangutele leswaku ku nga tshuki ku ve embilwini ya wena miehleketo ya ku biha, u ta ku: ‘Lembe ra ntlhanu na mambirhi ra ku tshunxa ra tshinela,’ kutani u languta makwenu wa xisiwana, hi tihlo ra wena ra ku biha u nga n'wi nyiki nchumu; hikuva a nga huwelela eka Yehovha, kutani u nga kumiwa u ri ni nandzu. 
10 N'wi nyike hi ku tsaka, kambe kungakuloko u n'wi nyika, mbilu ya wena yi nga tshuki yi vilela; hikuva hikwalaho ka mhaka leyi, Yehovha, Xikwembu xa wena, xi ta ku katekisa emitirhweni hinkwayo ya wena, ni le ku endleni hinkwako ka mavoko ya wena. 
11 Hikuva mupfumari a nga ka a nga tshiki ku va kona etikweni; hikwalaho ndzi ku nyikaka nawu lowo namuntlha, ndzi ku: ‘U ta pfulela makwenu ni xisiwana, ni mupfumari la nga etikweni ra wena voko ra wena.’
12 “Kungakuloko makwenu, hambi wanuna, hambi wansati, exikarhi ka Vaheveru a tixavisile eka wena, u ta ku tirhela malembe ya ntlhanu na rin'we; hi lembe ra ntlhanu na mambirhi, u ta n'wi humesa endlwini ya wena a tshunxiwile. 
13 Kutakuloko u n'wi humesile, u n'wi tshunxile, u nga ka u nga n'wi rhumeli karikwavo a nga tamelanga nchumu. 
14 U ta n'wi nyika xilo xin'wana xa swifuwo leswitsongo swa wena, ni swa xivuya xa wena, ni swa xikhuvuto xa wena, u n'wi nyika, u pambula eka leswi Yehovha, Xikwembu xa wena, a ku katekiseke ha swona; 
15 u ta tsundzuka leswaku a wu ri khumbi eEgipta; ni leswaku Yehovha, Xikwembu xa wena, a ku kutsurile; hikwalaho ndzi ku nyikaka nawu lowo namuntlha. 
16 Kungakuloko khumbi ra wena ri ku eka wena: ‘Ndzi nga ka ndzi nga humi eka wena,’ hi leswi a ku rhandzaka, wena ni yindlu ya wena, kambe u tsakile eka wena, 
17 u ta teka xitlhavo kutani u n'wi boxa ndleve enyangweni; hi kona a nga ta va nandza wa wena hi masiku; u ta endlela nandza wa wena wa wansati sweswo. 
18 Yi nga tshuki yi va mhaka leyi nonon'hwaka emahlweni ka wena ku n'wi humesa eka wena a tshunxiwile, hikuva a ku tirhele malembe ya ntlhanu na rin'we, u ku kumisile kambirhi hakelo ya mutirhi; kutani Yehovha, Xikwembu xa wena, u ta ku katekisa eswilweni hinkwaswo leswi u nga ta swi endla.
19 “U ta hlawulela Yehovha, Xikwembu xa wena, mativula hinkwawo ya xinuna ya swifuwo leswikulu ni leswitsongo swa wena. U nga tshuki u tirhisa mativula ya swifuwo leswikulu swa wena, kambe u nga tshuki u tsemela mativula ya swifuwo leswitsongo swa wena. 
20 U ta ma dya hi lembe rin'wana ni rin'wana u ri ni yindlu ya wena, emahlweni ka Yehovha, Xikwembu xa wena, exivandleni lexi Yehovha a nga ta xi hlawula. 
21 Kungakuloko xifuwo lexi, xi ni vulema, loko xi khwita, kumbe loko xi file mahlo, kumbe loko xi ri ni vulema lebyikulu byin'wana, u nga ka u nga xi humeseli Yehovha, Xikwembu xa wena egandzelweni, 
22 u ta xi dya endyangweni wa wena; la nga tengangiki ni la tengeke va ta dya hinkwavo, kukotisa loko va dya mhunti ni nhlangu. 
23 Ntsena u nga tshuki u dya ngati ya xona; u ta yi halata ehansi kukotisa mati.
DEUTERONOMA 16
01 “U ta hlayisa n'hweti ya Abibi, u endlela Yehovha, Xikwembu xa wena, Paseka, hikuva Yehovha, Xikwembu xa wena, u ku humesile eEgipta nivusiku hi n'hweti ya Abibi. 
2 U ta tlhavela Yehovha, Xikwembu xa wena, Paseka, swi ri swifuwo leswikulu ni leswitsongo, exivandleni lexi Yehovha a nga ta xi hlawula ku akisa vito ra yena kona. 
3 U nga tshuki u yi dya ni xinkwa lexi nga ni comela, u ta yi dya hi masiku ya ntlhanu na mambirhi ni xinkwa lexo kala comela, swi ri xinkwa xa khombo, — hikuva u humile hi ku hatlisa etikweni ra Egipta. 
4 U ta tsundzuka hi masiku hinkwawo ya ku hanyaka wena siku leri u humeke etikweni ra Egipta ha rona. Ku nga tshuki ku voniwa comela endyangweni wa wena emindzilekaneni hinkwayo ya wena, hi masiku ya ntlhanu na mambirhi; loko yi ri nyama ya gandzelo leri u nga ta ri humesa nimadyambu ya siku ro rhanga, yi nga tshuki yi salela nimixo. 
5 U nga ka u nga tlhavi Paseka emitini leyi Yehovha, Xikwembu xa wena, a ku nyikaka; yona, 
6 u ta yi tlhava ntsena exivandleni lexi Yehovha, Xikwembu xa wena, a nga ta xi hlawula ku akisa vito ra xona kona: u ta yi tlhava nimadyambu loko dyambu ri pela, hi nkarhi lowu u humeke eEgipta ha wona. 
7 U ta yi oxa, u dya exivandleni lexi Yehovha, Xikwembu xa wena, a nga ta xi hlawula, kutani, nimixo, u ta tlhelela emitsongeni ya wena. 
8 Hi masiku ya ntlhanu na rin'we u ta dya xinkwa lexo kala comela; hi siku ra ntlhanu na mambirhi, ku ta va ni nhlengeletano leyi hlawuleriweke Yehovha, Xikwembu xa wena: u nga tshuki u tirha ntirho ni wun'we lowo tika.
9 “U ta hlaya mavhiki ya ntlhanu na mambirhi; u ta sungula ku hlaya mavhiki lawa ya ntlhanu na mambirhi, hi nkarhi lowu va sungulaka ku tsema koro hi sikela; kutani u ta endlela Yehovha, Xikwembu xa wena, nkhuvo. 
10 Mihlengo leyi u nga ta yi humesa yi ta huma eku tirhandzeleni ka mbilu ya wena, hilaha Yehovha, Xikwembu xa wena, xi ku katekiseke hakona. 
11 U ta titsakela emahlweni ka Yehovha, Xikwembu xa wena, u ri ni n'wana wa wena wa wanuna, ni wa wansati, ni nandza wa wena wa wanuna ni wa wansati, ni Mulevhi la nga emindyangwini ya wena, ni xisiwana, ni noni, va ri lava nga ta tshama exikarhi ka n'wina, exivandleni lexi Yehovha, Xikwembu xa wena, a nga ta xi hlawula ku akisa vito ra xona kona; 
12 u ta tsundzuka leswaku a wu ri khumbi eEgipta kutani u ta hlayisa ni ku endla ku lerisa loku.
13 “U ta va ni nkhuvo wa mitsonga hi masiku ya ntlhanu na mambirhi; kutakuloko u hlengeletile mihandzu ya xivuya xa wena, ni ya xikhuvuto xa wena, 
14 u ta titsakela enkhubyeni lowu, u ri wena, ni n'wana wa wena wa wanuna, ni wa wansati, ni nandza wa wena wa wanuna, ni wa wansati, ni Mulevhi, ni muluveri ni xisiwana, ni noni lava nga emitini ni ya wena. 
15 Hi masiku ya ntlhanu na mambirhi, u ta endlela Yehovha, Xikwembu xa wena, nkhuvo exivandleni lexi Yehovha a nga ta xi hlawula, hikuva Yehovha, Xikwembu xa wena, u ta ku katekisa eku tshoveleni hinkwako ka wena, ni le mitirhweni hinkwayo ya mavoko ya wena, hi kona u nga ta tsaka swinene.
16 “Kanharhu hi lembe, wanuna un'wana ni un'wana u ta humelela emahlweni ka Yehovha, Xikwembu xa wena, exivandleni lexi a nga ta xi hlawula; hileswaku enkhubyeni wa xinkwa lexo kala comela, ni le nkhubyeni wa mavhiki, ni le nkhubyeni wa mitsonga kambe va nga ka va nga humeleli emahlweni ka Yehovha va nga tamelanga nchumu: 
17 Un'wana ni un'wana u ta tisa nhlengo wa yena hilaha Yehovha, Xikwembu xa wena, a nga ta ku katekisa hakona.
18 “U ta veka vaavanyisi ni vatsari emitini hinkwayo leyi Yehovha, Xikwembu xa wena, a nga ta ku nyika yona, hi tinxaka ta wena; va ta avanyisa tiko hi ku avanyisa loko lulama. 
19 U nga tshuki u voyamisa ku lulama; u nga tshuki u ya hi nghohe ya vanhu, kambe u nga tshuki u amukela tinyiko, hikuva nyiko yi phumerisa mahlo ya tintlhari, kambe yi onha timhaka ta lavo lulama. 
20 U ta lavisisa ku lulama ntsena leswaku u hanya, ni leswaku u fuma tiko leri Yehovha, Xikwembu xa wena, a ku nyikaka rona.
21 “U nga tshuki u byala murhi, hambi wu ri wihi, ku endla Axera (rihlampfu) ekusuhi ni alitari leyi u nga ta yi akela Yehovha, Xikwembu xa wena; 
22 kambe u nga tshuki u tiyimisela swifaniso leswi Yehovha, Xikwembu xa wena, a swi vengaka.
DEUTERONOMA 17
01 “U nga tshuki u tlhavela Yehovha, Xikwembu xa wena, xifuwo lexikulu hambi lexitsongo lexi nga ni xivati, hambi byi ri vulema, hikuva swi yila ngopfu emahlweni ka Yehovha, Xikwembu xa wena.
2 “Kungakuloko emutini wun'wanyana wa miti leyi Yehovha, Xikwembu xa wena, a ku nyikaka yona, wanuna hambi wansati a ri kona exikarhi ka n'wina, la endlaka leswo biha emahlweni ka Yehovha, Xikwembu xa wena, hi ku tlula ntwanano wa yena, 
3 loko a gandzela swikwembu swin'wana, a va a khinsama emahlweni ka swona, emahlweni ka dyambu ni n'weti, hambi ku ri emahlweni ka vandla hinkwaro ra matilo, yi ri mhaka leyi ndzi nga yi lerisangiki, 
4 kuteloko mhaka leyi yi tisiwile eka wena, ni loko u yi twile, u ta yi vutisisa swinene; kutani kutakuloko mhaka yi ri yona, yi tiyisiwile, xidyoho lexi xi endliwile eIsraeleni, 
5 u ta humesa enyangweni ya muti wanuna loyi, hambi wansati loyi a endleke swo biha leswi, kutani u ta va khandla hi maribye, hambi a ri wanuna, hambi a ri wansati, va ta fa. 
6 Hi milomu ya timbhoni timbirhi hambi tinharhu, va ta dlaya la faneleke hi rifu; a nga ka a nga dlawi hi nomu wa mbhoni yin'we. 
7 Mavoko ya timbhoni ma ta rhanga ku va ehenhla ka yena ku n'wi dlaya, kutani ma ta landziwa hi mavoko ya tiko hinkwaro. Hi mukhuva wolowo, u ta susa lowo biha exikarhi ka n'wina.
8 “Kutakuloko ku tisiwa eka wena mhaka leyi ku tsandzaka, yi ri mhaka ya ku dlaya, kumbe ya ku lwa, kumbe ya timbanga, ti ri timhaka leti pfuxaka madzolonga emindyangwini ya n'wina, u ta pfuka, u ya exivandleni lexi Yehovha, Xikwembu xa wena, a nga ta xi hlawula; 
9 u ta ya eka vaprista ni le ka Valevhi, ni le ka muavanyisi la nga ta va kona emasikwini lawa; u va vutisisa, kutani va ta ku tivisa rito ra leswo lulama; 
10 u ta endla hilaha va nga ta ku byela hakona exivandleni lexi Yehovha a nga ta xi hlawula, kutani u ta endla hinkwaswo hilaha va ku byeleke hakona swinene. 
11 U ta endla hilaha va ku leriseke hakona, ni laha va lunghiseke mhaka hakona; u nga tshuki u hambukela exineneni, hambi eximatsini eka rito leri va ku byeleke rona. 
12 Kambe munhu la nga ta tikurisa, a nga yingisi muprista la yimaka ku tirhela Yehovha Xikwembu xa wena, kumbe muavanyisi, munhu loyi u ta fa. U ta susa lowo biha eIsraeleni. 
13 Tiko hinkwaro ri ta swi yingisa, kutani va ta chava, va nga ha tikurisi.
14 “Kutakuloko u nghenile etikweni leri Yehovha, Xikwembu xa wena, a ku nyikaka rona, loko u ri fumile ni loko u akile eka rona, loko u ku: ‘Ndzi rhandza ku tivekela hosi kukotisa matiko hinkwawo lama ndzi rhendzeleke’; 
15 u ta tivekela hosi leyi! Yehovha, Xikwembu xa wena, a nga ta yi hlawula; u ta teka un'wana wa varikwenu ku n'wi veka hosi ehenhla ka wena; u nga ka u nga veki muluveri, ni munhu la nga riki makwenu. 
16 Ntsena a nga tshuki a va ni tihanci leto tala, kambe a nga tshuki a tlherisela tiko eEgipta leswaku a ta kuma tihanci leto tala; hikuva Yehovha u te eka n'wina: Mi nga ka mi nga ha tlheli hi ndlela leyi! 
17 A nga tshuki, na swona, a va ni vasati lavo tala, mbilu ya yena yi nga ti tshuka yi hambuka; a nga tshuki kambe a va ni nsuku ni silivhere leyo tala. 
18 Kutakuloko a tshamisile exiluvelweni xa vuhosi bya yena, u ta titsalela ebukwini nawu lowo, hilaha ingi wu tsariwile ebukwini leyi tshamaka ni vaprista ni Valevhi. 
19 Yi ta tshama ekusuhi na yena, u ta hlaya kona masiku hinkwawo ya ku hanya ka yena, leswaku a dyondza ku chava Yehovha, Xikwembu xa yena, ni ku hlayisa marito hinkwawo ya nawu lowo, ni ya ku lerisa loku, a va a swi endla; 
20 swi va leswaku mbilu ya yena yi nga tshuki yi tikurisa ehenhla ka vamakwavo, ni leswaku yi nga hambuki enawini, hambi exineneni, hambi eximatsini, a ta lehisa masiku ya yena evuhosini bya yena, a ri yena ni vana va yena exikarhi ka Israele.
DEUTERONOMA 18
01 “Vaprista va Valevhi, ni nyimba hinkwayo ya Valevhi, va nga ka va nga vi na ndzhaka ni vana va Israele, va ta kuma swakudya swa vona emagandzelweni lama hiseriwaka Yehovha ni le ndzhakeni ya yena. 
2 Va nga ka va nga vi na ndzhaka exikarhi ka vamakwavo; Yehovha i ndzhaka ya vona hi laha a va byeleke hakona. 
3 Hi swona leswi faneleke vaprista, swi ta huma eka tiko, ku ri ka lava humesaka magandzelo, hambi yi ri homu, hambi xi ri xinyimpfana: va ta nyika voko eka muprista, ni tinhlaya ni xihlakahla. 
4 U ta n'wi nyika swirhangana swa mavele ya wena, ni swa vhinyo ya wena, ni swa mafurha ya wena, ni swirhangana swa voya bya tinyimpfu ta wena; 
5 hikuva Yehovha, Xikwembu xa wena, u n'wi hlawurile exikarhi ka tinyimba hinkwato, ku yima emahlweni ka yena, ni ku tirha ntirho hi vito ra Yehovha, a ri yena ni vana va yena, hilaha ku nga heriki.
6 “Kutakuloko Mulevhi a suka emutini wun'wana wa wena laha a a tshameke kona eIsraeleni, ku ya hi ku rhandza ka yena exivandleni lexi Yehovha a nga ta xi hlawula, 
7 kakuloko a tirha ntirho hi vito ra Yehovha, Xikwembu xa wena, kukotisa vamakwavo hinkwavo va Valevhi lava yimaka emahlweni ka Yehovha, 
8 u ta dya leswi ringanaka swa vona, ku nga hlayiwi leswi a swi kumeke endzhakeni ya vatata wa yena.
9 “Kutakuloko u nghenile etikweni leri Yehovha, Xikwembu xa wena, a ku nyikaka rona, u nga tshuki u dyondza ku endla swo biha swa matiko lawa. 
10 Ku nga tshuki ku kumiwa munhu ni un'we eka wena la nghenisaka n'wana wa yena wa wandzisanyana, kumbe wa wanhwanyana endzilweni ni la hlahluvaka, ni mungoma, ni mulorhi, 
11 ni noyi, ni la vutisaka mimoya ni la bvumbhaka, ni la vutisaka vafi. 
12 Hikuva un'wana ni un'wana la endlaka swilo leswi, wa yila eka Yehovha, kambe Yehovha, Xikwembu xa wena, u hlongole matiko lawa emahlweni ka wena hikwalaho ka swidyoho leswi. 
13 U ta va wa Yehovha, Xikwembu xa wena, ntsena; 
14 hikuva matiko lawa u nga ta ma hlongola, va yingisa vangoma ni valoyi; kambe wena, Yehovha, Xikwembu xa wena, a nga ku pfumeleli ku endlisa sweswo.
15 “Yehovha, Xikwembu xa wena, u ta ku pfuxela muprofeta kukotisa mina exikarhi ka wena, exikarhi ka vamakwenu; mi ta n'wi yingisa. 
16 U ta endla hilaha u kombeleke hakona eka Yehovha, Xikwembu xa wena, eHorebe, hi siku ra nhlengeletano, loko u te: ‘Ndzi nga ka ndzi nga ha yingisi rito ra Yehovha, Xikwembu xa mina; ni ndzilo lowukulu lowu, ndzi nga tshuki ndzi wu vona kambe, leswaku ndzi nga ta fa.’ 
17 Kutani Yehovha u te eka mina: ‘Va vurile swona. 
18 Ndzi ta va pfuxela muprofeta kukotisa wena exikarhi ka vamakwavo, ndzi ta nghenisa marito ya mina enon'wini wa yena, kutani u ta va byela hinkwaswo leswi ndzi nga ta n'wi lerisa swona. 
19 Kungakuloko munhu a nga yingisi marito ya mina lawa muprofeta a nga ta ma vula hi vito ra mina, ndzi ta n'wi vutisa emhakeni leyi. 
20 Kambe muprofeta la nga ta tikurisa hi ku vula hi vito ra mina rito leri ndzi nga n'wi lerisangiki ku ri vula, kumbe loko a vulavula hi mavito ya swikwembu swin'wana, muprofeta loyi u ta fa.’ 
21 Kumbe u ta ku embilwini ya wena: ‘Hi ta tivisa ku yini rito leri Yehovha a nga ri vulangiki xana?’ 
22 Kungakuloko muprofeta a vulavula hi vito ra Yehovha, kutani mhaka leyi, loko yi nga humeleli, hi rona rito leri Yehovha a nga ri vulangiki; muprofeta u ri vurile hi ku tikukumuxa; u nga ka u nga n'wi chavi.
DEUTERONOMA 19
01 “Kutakuloko Yehovha, Xikwembu xa wena, a susile matiko lawa Yehovha, Xikwembu xa wena, a ku nyikaka tiko ra wona ku ri fuma, kuteloko u va tekele swa vona, ni loko u akile emitini ya vona, ni le tindlwini ta vona, 
2 u ta hlawula miti minharhu etikweni leri Yehovha, Xikwembu xa wena, a ku nyikaka rona ku ri fuma. 
3 U ta tilunghisela tindlela ta yona, kambe u ta endla ku avanyisa kanharhu emindzilekaneni ya tiko leri Yehovha, Xikwembu xa wena, a ku nyikaka rona leswaku yi va ndzhaka ya wena; swi ta va sweswo leswaku mudlayi un'wana ni un'wana a ya chavela kona.
4 “Mhaka ya mudlayi la nga ta chavela kona leswaku a hanya, hi leyi: La beke warikwavo a nga swi tivi, ni loko a nga n'wi venganga, hambi tolo ni tolweni; 
5 kukotisa loko munhu a ya exihlahleni a ri ni makwavo, va ya tsema tihunyi, kutani loko voko ra yena ri tlakusa xihloka ku tsema rikunyi, swi nga humelela leswaku nsimbhi yi huma mbhinyini, yi ba warikwavo, kutani a fa. Munhu loyi, u ta balekela emutini wun'wanyana wa leyi, hi kona a nga ta hanya. 
6 Loko swi nga ri tano murihiseri wa ngati a nga n'wi landza evukarini bya yena, kutani a nga n'wi kuma loko ndlela yi lehile ku tlurisa, a n'wi dlaya; kambe a nga fanelanga ku dlawa, leswi a nga vengangiki warikwavo, hambi tolo ni tolweni. 
7 Hikwalaho ndzi ku lerisa, ndzi ku: ‘Hlawula miti minharhu.’ 
8 Kutakuloko Yehovha, Xikwembu xa wena a anamisa mindzilekana ya wena, hilaha xi hlambanyeke hakona eka vatata wa wena, kutani a ku nyika tiko hinkwaro leri a nga vula leswaku u ta ri nyika vatata wa wena; 
9 hikuva loko kunene u hlayisa milawu hinkwayo leyi ndzi ku lerisaka namuntlha, u ri karhi u rhandza Yehovha, Xikwembu xa wena, u famba etindleleni ta yena hi masiku, 
10 u ta engetela kambe miti yin'wanyana minharhu eka leyinharhu leyi, leswaku ngati leyi nga riki na nandzu, yi nga tshuki yi halatiwa etikweni leri Yehovha, Xikwembu xa wena, a ku nyikaka leswaku yi va ndzhaka ya wena, ni leswaku ku nga tshuki ku va ni ngati ehenhla ka wena.
11 “Kungakuloko munhu la vengaka warikwavo, a n'wi khunguvanyisa, kutani a balekela emutini wun'wana wa leyi, 
12 vakulukumba va muti wa yena, va ta rhuma vanhu va ya n'wi teka kona, va ta n'wi neha emavokweni ya murihiseri wa ngati leswaku a ta fa. 
13 U nga ka u nga n'wi tsetseleri, kambe u ta susa ngati leyi nga riki na nandzu eIsraeleni, hi kona u nga ta tsaka.
14 “U nga tshuki u tshineta ndzilakana wa warikwenu, wu ri lowu vakulu va n'wina va wu vekeke endzhakeni leyi u nga ta yi kuma etikweni leri Yehovha, Xikwembu xa wena, a ku nyikaka rona ku ri fuma.
15 “Mbhoni yin'we yi nga ka yi nga ringani ku vula mhaka ehenhla ka munhu, hambi u endlile xidyoho xihi, ni nandzu wa yena wu nga va wihi, mhaka yi ta tiyisiwa hi milomu ya timbhoni timbirhi kumbe tinharhu.
16 “Kungakuloko mbhoni ya vunwa yi yima ku hehla munhu, 
17 vanhu lavambirhi lava tengisanaka va ta yima emahlweni ka Yehovha, ni le mahlweni ka vaprista ni vaavanyisi lava nga ta va kona hi masiku lawa. 
18 Vaavanyisi va ta lavisisa swinene mhaka, kutani waswivo loko mbhoni leyi yi ri ni vunwa, yi hembele makwavo, 
19 mi ta n'wi endla hilaha a rhandzeke ku endlela makwavo hakona, u ta susa lowo biha exikarhi ka n'wina. 
20 Van'wana va ta swi twa, va chava, kutani va nga ka va nga ha endli swo biha leswotano exikarhi ka n'wina. 
21 Tihlo ra wena ri nga tshuki ri va ni musa: vutomi byi rihisiwa hi vutomi, tihlo hi tihlo, tino hi tino, voko hi voko, nenge hi nenge.
DEUTERONOMA 20
01 “Kutakuloko u huma nyimpi ku ya lwa ni valala va wena, ni loko u vona tihanci ni tigolonyi, ni nyimpi leyi ku tlulaka hi ku tala, u nga tshuki u va chava, hikuva Yehovha, Xikwembu xa wena, u na wena, yena la ku humeseke etikweni ra Egipta. 
2 Loko mi fikile ekusuhi ni nyimpi ku lwa, muprista u ta tshinela emahlweni, u ta vulavula ni tiko a ku: 
3 ‘Yingisa Israele! Mi ta tilunghisa namuntlha ku ya lwa ni valala va n'wina. Timbilu ta n'wina ti nga tshuki ti tsana; mi nga tshuki mi chava, mi nga tshuki mi rhurhumela, ni ku va ni vutoya emahlweni ka vona; 
4 hikuva Yehovha, Xikwembu xa n'wina, u famba na n'wina ku mi lwela eka valala va n'wina ni ku mi ponisa.’
5 “Kavaloko tindhuna ti ta vulavula ni tiko, ti ku: ‘I mani la akeke yindlu leyintshwa xana, kambe a nga siki yi khangula? A a tifambele, a tlhelela ekaya ka yena, a nga ya fa eku lweni, kutani un'wana a nga titekela yona. 
6 I mani la byaleke vhinya xana, kambe a nga siki dya mihandzu ya yona? A a tifambele, a tlhelela eka rikwavo, hikuva a nga ya fa eku lweni, kutani un'wana a ta dya mihandzu ya yona. 
7 I mani kambe la vuteke nsati, a nga siki n'wi hlomisa xana? A a fambe, a timukela eka rikwavo, hikuva a nga ya fa eku lweni, kutani un'wana a ta n'wi hlomisa.’ 
8 Tindhuna ti ta engeta ti vulavula ni tiko, ti ku: ‘I mani la chavaka la pfumalaka mbilu xana? A a fambe, a timukela eka rikwavo, leswaku timbilu ta vamakwavo ti nga tshuki ti nyuka kukotisa ya yena.’ 
9 Kutakuloko tindhuna ti hetile ku vulavula ni tiko, va ta veka tindhuna ta mavandla emahlweni ka tiko.
10 “Kutakuloko u tshinele ekusuhi ni muti ku wu hlasela, u ta wu kombela hi ku rhula. 
11 Loko va ku hlamula hi ku rhula, va ku pfulela tinyangwa ta wona, tiko hinkwaro leri nga eka wona, ri ta va ehansi ka wena, ri ku tirhela. 
12 Kambe loko wu nga yingisani na wena, wu rhandza ku lwa na wena, u ta wu hlasela; 
13 Yehovha, Xikwembu xa wena, u ta wu neha emavokweni ya wena, kutani u ta dlaya hi tlhari vavanuna hinkwavo. 
14 Loko va ri vavasati ni vana ni swifuwo, ni hinkwaswo leswi nga ta va emutini, nhundzu ya wona hinkwayo u ta yi teka yi va ya wena, u ta dya xuma xa valala va wena, lexi Yehovha, Xikwembu xa wena, a ku nyikeke xona. 
15 U ta endlisa sweswo eka miti hinkwayo leyi nga ekule na wena leyi nga hlayiwiki exikarhi ka miti ya matiko lawa. 
16 Loko yi ri miti ya matiko lawa Yehovha, Xikwembu xa wena, a ku nyikaka wona leswaku yi va ndzhaka ya wena, u nga tshuki u tshika munhu ni un'we a hanya. 
17 U ta yirisa Vahiti, ni Vaamori ni Vakanana, ni Vaperesi, ni Vahivhi, ni Vayebusi, hilaha Yehovha, Xikwembu xa wena, a ku leriseke hakona, 
18 swi va leswaku va nga tshuki va mi dyondzisa ku endla leswo biha hinkwaswo leswi va endlelaka swikwembu swa vona, ni leswaku mi nga tshuki mi dyohela Yehovha, Xikwembu xa n'wina.
19 “Kutakuloko u sivelela hi nkarhi lowo leha muti lowu u lwaka na wona ku wu teka, u nga tshuki u onha mirhi hi xihloka; u ta dya mihandzu ya yona; kambe u nga yi tsemi ku yi vekela emahlweni ka wena eku lweni, hikuva murhi wa le masin'wini i ku hanya ka vanhu. 
20 Kambe u nga tsema mirhi leyi nga vekiki swakudya u ta endla ha yona mitirho ya ku sivelela muti lowu lwaka na wena, wu ko wu wa.
DEUTERONOMA 21
01 “Kungakuloko va kuma emisaveni leyi Yehovha, Xikwembu xa wena, a ku nyikaka yona ku yi fuma, munhu la dlayiweke; u wile emasin'wini, ku nga tiviwi mudlayi wa yena; 
2 vakulukumba va wena, ni vaavanyisi va wena va ta huma, va ya pima vukule hi ku suka ka la dlayiweke ku ya fika emitini leyi n'wi rhendzeleke.
3 “Kutani vakulukumba va muti lowu nga ekusuhi ni la dlayiweke, va ta teka thokazi leri nga siki tirhisiwaka, leri nga siki rhwalaka joko. 
4 Vakulukumba va muti lowu va ta yisa thokazi enambyeni lowu khulukaka hi masiku, laha ku nga rimiwiki, ni laha ku nga byariwiki kona, hi kona va nga ta ri tshova nhamu enambyeni. 
5 Vaprista, vana va Levhi, va ta tshinela, hikuva hi vona lava Yehovha, Xikwembu xa wena, a va hlawuleke ku tirha ntirho wa yena, ni ku katekisa hi vito ra Yehovha, kutani milomu ya vona yi ta avanyisa ku tengisana hinkwako, ni timhaka hinkwato ta timbanga. 
6 Vakulukumba hinkwavo va muti lowu, va ri lava nga ekusuhi ni ntsumbu, va ta hlamba mavoko ehenhla ka thokazi leri va ri tshoveke nhamu enambyeni. 
7 Kavaloko va ta vulavula, va ku: ‘Mavoko ya hina a ma halatanga ngati leyi, kambe mahlo ya hina a ma vonangi nchumu. 
8 Oho Yehovha! Wa nga rivalela tiko ra wena ra Israele, leri u ri kutsuleke, kambe u nga vekeli ngati leyi pfumaleke nandzu exikarhi ka tiko ra wena ra Israele! Hi kona ku nga ta phahleriwa vona mhamba hikwalaho ka ngati.’ 
9 Kutani wena u ta susa ngati leyi pfumaleke nandzu exikarhi ka wena, hikuva u ta endla leswi lulameke emahlweni ka Yehovha.
10 “Kutakuloko u huma nyimpi ku ya hlasela valala va wena, loko Yehovha, Xikwembu xa wena, a va neha emavokweni ya wena u va u teka vakhomiwa, 
11 kungakuloko u vona exikarhi ka vakhomiwa wansati la sasekeke, ni loko u n'wi rhandza u ehleketa ku n'wi endla nsati wa wena, 
12 u ta n'wi nghenisa endlwini ya wena, a byewula misisi enhlokweni, a titsemela min'wala; 
13 kutani u ta hluvula tinguvu leti a ti ambaleke evukhumbini bya yena, a tshama endlwini ya wena, a ri karhi a rilela tata wa yena ni mana wa yena n'hweti yin'we; kavaloko u ta nghena eka yena, u va nuna wa yena, na yena a va nsati wa wena. 
14 Kungakuloko u nga ha n'wi rhandzi, u ta n'wi tshika a tifambela, kambe u nga n'wi xavisi hi mali, u nga n'wi endli khumbi, hikuva u n'wi endle nsati wa wena.
15 “Kutakuloko wanuna a tekile vasati vambirhi, un'wana loko a rhandziwa, kambe un'wana a vengiwa; loko va n'wi velekele vana va vavanuna havambirhi, hambi a ri la rhandziwaka, hambi la vengiwaka, loko mativula a ri n'wana wa loyi a vengiwaka, 
16 siku a nga ta nyika vana va yena rifuwo ra yena leswaku yi va ndzhaka ya vona, a nga ka a nga veki hosi n'wana wa loyi a rhandziwaka emahlweni ka n'wana wa loyi a vengiwaka, a nga mativula. 
17 Kambe u ta veka hosi n'wana wa la vengiwaka ku n'wi nyika ku averiwa kambirhi ka hinkwaswo leswi a nga na swona; hikuva hi xona xirhangana xa matimba ya yena; hi yena hosi.
18 “Kungakuloko munhu a ri ni n'wana la nga yingisiki, la tiarisaka, la nga yingisiki rito ra tata wa yena ni rito ra mana wa yena; ni loko ingi va n'wi layile, kambe a nga va yingisanga; 
19 tata wa yena ni mana wa yena va ta n'wi khoma, va n'wi yisa emahlweni ka vakulukumba va muti wa yena, enyangweni ya vuako bya yena; 
20 kutani va ta ku eka vakulukumba va muti: ‘N'wana wa hina loyi a tiarisaka, a nga yingisi rito ra hina, i muoswi ni munwi.’ 
21 Vavanuna hinkwavo va muti wa yena va ta n'wi khandla hi maribye leswaku a fa, hi mukhuva wolowo u ta susa lowo biha exikarhi ka wena kutani Vaisraele hinkwavo va ta swi yingisa, va ta chava.
22 “Kungakuloko munhu a endlile leswo biha leswi fanelaka hi rifu kutani u n'wi dlayile hi ku n'wi hayeka emurhini, 
23 ntsumbu wa yena wu nga tshuki wu hundza vusiku wu ri emutini; u ta n'wi lahla hi siku rolero, hikuva la hayekiweke, wa yila eka Xikwembu, kambe u nga tshuki u nyamisa tiko ra wena leri Yehovha, Xikwembu xa wena, a ku nyikaka rona leswaku yi va ndzhaka ya wena.
DEUTERONOMA 22
01 “Kungakuloko u vona homu ya makwenu, hambi yi ri nyimpfu ya yena leyi lahlekeke, u nga tshuki u yi fularhela; u ta yi tlherisela eka makwenu. 
2 Loko makwenu a nga akanga kusuhi na wena; kumbe loko u nga n'wi tivi, u ta hlayisa xifuwo emutini wa wena; xi ta tshama eka wena, makwenu a ko a ta xi lava, hi kona u nga ta n'wi tlherisela xona. 
3 U ta endlisa sweswo hi mbhongolo ya yena, ni nguvu ya yena, ni xilo xin'wana ni xin'wana lexi makwenu a xi lahleke lexi u xi kumeke; u nga tshuki u xi fularhela.
4 “Loko u vona mbhongolo ya makwenu, hambi homu ya yena loko yi wile endleleni, u nga tshuki u yi fularhela; u ta n'wi pfuna ku yi pfuxa.
5 “Wansati a nga tshuki a ambala nguvu ya wanuna, ni wanuna a nga tshuki a ambala nguvu ya wansati; hikuva la endlaka xilo lexi, wa yila eka Yehovha, Xikwembu xa wena.
6 “Kungakuloko u vona endleleni ya wena xisaka xa tinyanyana lexi nga emurhini, kumbe ehansi, xi ri ni mavondlo kumbe mandza, mana wa wona a ri karhi a alamela mavondlo, hambi mandza, u nga tshuki u teka mavondlo ni mana wa wona; 
7 u ta tshika mana wa wona a tihahela, kambe u nga titekela mavondlo, swi ri leswaku u kuma ku tsaka, ni leswaku masiku ya wena ma lehisiwa.
8 “Kutakuloko u aka yindlu leyintshwa, u ta biyela lwangu ra wena leswaku u nga vekeli ngati endlwini ya wena, loko kumbe munhu a wa a ri ehenhla ka yona.
9 “U nga tshuki u byala evhinyeni ya wena timbewu ta tinxakaxaka, leswaku timbewu hinkwato leti u ti byaleke ni mihandzu ya vhinya, u nga tshuki u tekeriwa swona.
10 “U nga tshuki u rima hi homu leyi paniweke ni mbhongolo.
11 “U nga tshuki u ambala nguvu leyi lukiweke hi voya bya tinyimpfu swin'we ni ntsembyana.
12 “U ta rhungela madziva ematlhelweni ya mune ya nguvu leyi u yi funengelaka.
13 “Kutakuloko munhu a tekile nsati kutani a yile eka yena, kambe a sungula ku n'wi venga, 
14 a n'wi vekela nandzu wa xivi lexikulu, a n'wi lumbeta hi swilo leswo biha, a ku: ‘Nsati loyi, ndzi n'wi tekile, ndzi yile eka yena kambe a ndzi n'wi kumanga a ri wanhwana!’ 
15 Tata wa nsati loyi ni mana wa yena, va ta teka xikombiso xa vunhwana bya yena, va xi yisa eka vakulukumba va muti ehubyeni. 
16 Tata wa wansati u ta ku eka vakulukumba: ‘Ndzi nyikile n'wana wa mina eka munhu loyi leswaku a va nsati wa yena, kambe u n'wi vengile, 
17 kutani u n'wi vekile nandzu wa swilo leswo biha, u te: “A ndzi kumangi n'wana wa wena a ha ri wanhwana.” Kambe xikombiso xa vunhwana bya n'wana wa mina hi lexi.’ Kavaloko va ta tshandzavuta nceka emahlweni ka vakulukumba va muti. 
18 Vakulukumba va muti lowo va ta teka munhu loyi, va n'wi avanyisa. 
19 Kambe leswi a lumbeteke wanhwana wa Israele hi xilo lexo biha, va ta n'wi rihisa hi tixikele ta dzana ta silivhere, va ti nyika tata wa wansati loyi; kutani u ta va nsati wa yena hi masiku hinkwawo ya yena, a nga ka a nga n'wi hlongoli. 
20 Kambe kungakuloko mhaka leyi, yi tiyile, swi ri leswaku ku nga kumiwanga swa vunhwana eka nsati loyi, 
21 va ta humesa wansati enyangweni ya yindlu ya tata wa yena, kutani vanhu va muti wa yena va ta n'wi khandla hi maribye, a ko a fa, hikuva u endlile xivi lexikulu ngopfu eIsraeleni hi ku oswa endlwini ya tata wa yena. Hi sweswo u nga ta susa lowo biha exikarhi ka wena.
22 “Kungakuloko va kuma wanuna a etlele ni wansati la tekiweke va ta fa havambirhi, wanuna la etleleke ni wansati, na yena wansati. U ta susisa sweswo lowo biha eIsraeleni.
23 “Kungakuloko wanhwana a vutiwile, kutani a hlangana ni wanuna emutini, a etlela na yena, 
24 mi ta va humesa havambirhi enyangweni ya muti lowo, mi va khandla hi maribye va fa: wanhwana u ta fa hikuva a nga huwelelanga emutini, ni wanuna u ta fa hikuva u khomisile nsati wa warikwavo tingana. Sweswo u ta susa lowo biha exikarhi ka wena.
25 “Kambe wanuna loko a hlangana emasin'wini ni wanhwana la vutiweke, kutani a n'wi sindzisa a etlela na yena, wanuna la etleleke na yena u ta fa, a ri yena ntsena. 
26 U nga ka u nga endli nchumu eka wanhwana, hikuva a nga na nandzu lowu faneleke rifu, swi kotisa ni loko munhu a pfukela makwavo hi matimba, a n'wi dlaya; i mhaka yin'we. 
27 Hikuva u n'wi kumile emasin'wini: wanhwana la vutiweke a huwelerile, kambe a ku tangi munhu ku n'wi ponisa.
28 “Kungakuloko wanuna a hlangana ni wanhwana la nga vutiwangiki, kutani a n'wi khoma a etlela na yena, kambe va voniwile; 
29 wanuna la etleleke na yena u ta nyika tata wa wanhwana tixikele ta 50 ta silivhere, kutani u ta va nsati wa yena hikuva u n'wi sindzisile, a nga ka a nga n'wi tshiki eku hanyeni ka yena hinkwako.
30 “Wanuna ni un'we a nga tshuki a teka nsati wa tata wa yena, ni ku funungula nguvu ya tata wa yena.
DEUTERONOMA 23
01 “La nga mutsheniwa, hambi hi ku kamiwa, hambi hi ku tsemiwa, a nga ka a nga ngheni enhlengeletanweni ya Yehovha.
2 “La tswariweke hi lava nga tekanangiki a nga ka a nga ngheni enhlengeletanweni ya Yehovha: hambi ri ri rixaka ra yena ra vukhume, vatukulu va yena va nga ka va nga ngheni enhlengeletanweni ya Yehovha.
3 “Vaamoni ni Vamowabu va nga ka va nga ngheni enhlengeletanweni ya Yehovha hambi rixaka ra vona ra vukhume ri nga ka ri nga ngheni enhlengeletanweni ya Yehovha; va nga ka va nga ngheni ni siku ni rin'we, 
4 hikuva a va hlangananga na n'wina hi vuswa ni mati endleleni, loko mi humile eEgipta, na swona hikuva va hakerile Balaama, n'wana Beyori, wa Petoro, muti wa Mesopotamiya, leswaku a ta eka wena a ku rhukana. 
5 Kambe Yehovha, Xikwembu xa wena, a nga rhandzanga ku yingisa Balaama, kutani Yehovha, Xikwembu xa wena, u ku hundzuluxele ku rhukana ku kateka, hikuva Yehovha, Xikwembu xa wena, a ku rhandzile. 
6 U nga tikarhati, ku va ni ku rhula na vona, hambi ku ri hi ku tsaka ka vona eku hanyeni ka wena hinkwako, hilaha ku nga heriki.
7 “U nga tshuki u sandza Vaedomu, hikuva i vamakwenu; u nga sandzi Vaegipta, hikuva u luvele etikweni ra vona. 
8 Vana va vona va rixaka ra vunharhu va ta tiva ku nghena enhlengeletanweni ya Yehovha.
9 “Kutakuloko u hume nyimpi, u nghene emixaxeni ku lwa ni valala va wena, u ta chava swilo hinkwaswo leswo biha. 
10 Kungakuloko ku tshama eka wena, munhu la nga tengangiki hikwalaho ka leswi n'wi humeleleke nivusiku, u ta huma emixaxeni; a nga ka a nga ngheni emixaxeni, 
11 nimadyambu u ta hlamba ematini, kutakuloko ri perile u ta tlhela a nghena emixaxeni. 
12 U ta va ni xivandla ehandle ka mixaxa; u ta huma kona loko u ya ehandle. 
13 U ta va ni xikomu etimpahleni ta wena, kutani loko u rhandza ku ya ehandle, u ta cela hi xikomu lexi, kambe loko u suka, u ta funengeta thyaka ra wena. 
14 Hikuva Yehovha, Xikwembu xa wena, a famba exikarhi ka mixaxa ya wena ku ku ponisa ni ku nyiketa valala va wena emavokweni ya wena; mixaxa ya wena yi ta va leyi hlawuriweke, Yehovha a nga tshuki a vona leswo biha eka wena, leswaku a nga suki eka wena.
15 “U nga tshuki u nyiketa n'wini wa rona khumbi leri chaveleke eka wena loko ri balekele n'wini wa rona; 
16 ri ta tshama eka wena ni le tikweni ra wena exivandleni lexi ri nga ta xi hlawula, ni le mutini lowu ri nga ta wu rhandza; kambe u nga tshuki u ri xanisa.
17 “Ku nga tshuki ku va ni wansati la nyiketiweke vuoswi exikarhi ka vanhwanyana va Israele, kambe ku nga tshuki ku va ni wanuna la nyiketiweke vuoswi exikarhi ka vana va Israele.
18 “U nga tshuki u tisa endlwini ya Yehovha Xikwembu xa wena hakelo ya nsati wa mbhisa, hambi mali ya mbyana, ku tiyisa rito rin'wana ra ku hlambanya; hikuva swilo leswimbirhi swa yila eka Yehovha, Xikwembu xa wena.
19 “U nga ka u nga lavi bindzu eka makwenu, hambiloko u n'wi lombile mali, hambi swakudya, hambi xilo xin'wana lexi lombiwaka hi bindzu. 
20 U nga lava bindzu eka wamatiko, kambe u nga ka u nga lavi bindzu eka makwenu, leswaku Yehovha Xikwembu xa wena a ku katekisa emitirhweni hinkwayo ya wena, etikweni leri u nga ta nghena eka rona ku ri fuma.
21 “Kutakuloko u tibohile hi ku hlambanya eka Yehovha, Xikwembu xa wena, ku endla xilo, u nga tshuki u hlwela ku xi endla; hikuva Yehovha, Xikwembu xa wena, u ta swi lava eka wena, kutani u nga kumiwa u ri ni nandzu. 
22 Loko u nga tibohi hi ku hlambanya ku endla mhaka u nga ka u nga vi na nandzu. 
23 Kambe u fanele ku tiyisa rito leri humeke enon'wini wa wena, hilaha u hlambanyeke hakona eka Yehovha, Xikwembu xa wena, hi ku rhandza ka wena, ni laha u vuleke hakona hi nomu wa wena, u endla hakona.
24 “Kungakuloko u nghena ensin'wini ya vhinya ya warikwenu, u ta dya mihandzu hi ku rhandza ka mbilu ya wena, u xurha, kambe u nga tshuki u nghenisa nchumu exirhundzwini xa wena: 
25 Kutakuloko u nghena emaveleni ya warikwenu, u ta tshova min'oko hi voko, kambe u nga tshuki u nghenisa sikela emaveleni ya warikwenu.
DEUTERONOMA 24
01 “Kungakuloko wanuna a tekile nsati, a va a n'wi hlomisile, kambe loko a nga n'wi tsakisi, hikuva u kumile eka yena xilo lexi sandzekaka; kuteloko a n'wi tsalele papila ra ku n'wi tshika, a n'wi vekela rona evokweni, a va a n'wi humesa endlwini ya yena; 
2 kutakuloko a hume eka yena, kutani a ya tekiwa hi nuna un'wana, 
3 ni nuna lowa vumbirhi loko a n'wi venga, a n'wi tsalela na yena papila raku n'wi tshika, a n'wi vekela rona evokweni, kutani a n'wi humesa endlwini ya yena; kutani nuna lowa vumbirhi la n'wi tekeke loko a fa, 
4 nuna lowo rhanga, la n'wi tshikeke a nga ka a nga n'wi teki kambe, leswi a n'wi susumeteleke eswivini hikuva swa yila emahlweni ka Yehovha kutani u nga dyohisi tiko leri Yehovha, Xikwembu xa wena, a ku nyikaka leswaku yi va ndzhaka ya wena.
5 “Kutakuloko wanuna a ha ku teka nsati, a nga ka a nga humi nyimpi kambe ku nga ka ku nga vekiwi ntirho wun'wana ehenhla ka yena, u ta tshunxiwa hi lembe rin'we, hikwalaho ka yindlu ya yena, a ta tsakisa nsati loyi a n'wi tekeke.
6 “Maribye lamambirhi ya ku sila u nga ka u nga teki ku endla xitshembiso ha wona, hambi ri ri ribye ra le henhla, hikuva i ku teka vutomi ematshan'weni ya xitshembiso.
7 “Kungakuloko munhu a yiva munhu wa varikwavo, exikarhi ka vana va Israele, a n'wi endla khumbi ra yena kutani a n'wi xavisa, muyivi loyi u ta fa; hi kona u nga ta humesa lowo biha exikarhi ka wena.
8 “Tilangutele emhakeni ya nhlokonho, ku yingisa swinene ni ku endla hinkwaswo hilaha mi nga ta lerisiwa hakona hi vaprista va Valevhi; mi ta endla hilaha ndzi va leriseke hakona. 
9 Tsundzuka leswi Yehovha, Xikwembu xa wena, a endleleke Meriyamu, endleleni, loko mi humile eEgipta.
10 “Kungakuloko u lomba xilo eka warikwenu, u nga tshuki u nghena endlwini ya yena ku landza xitshembiso xa yena, 
11 u ta yima ehandle, kutani loyi u n'wi lombeke u ta ku tisela xitshembiso ehandle. 
12 Loko xi ri xisiwana, u nga ka u nga yi eku etleleni u ri ni xitshembiso xa yena; 
13 u ta n'wi tlherisela xitshembiso kunene loko dyambu ri pela; u ta etlela engubyeni ya yena, a ku katekisa, kutani u ta va u lulamile emahlweni ka Yehovha, Xikwembu xa wena.
14 “U nga tshuki u dyelela mutirhi wa xisiwana la nga mupfumari exikarhi ka vamakwenu, kumbe exikarhi ka valuveri lava nga ta luvela etikweni ra wena ni le mitini ya wena; 
15 u ta n'wi nyika hakelo ya yena hi siku rolero kambe dyambu ri nga tshuki ri pelela nandzu lowo, hikuva i xisiwana, kutani mbilu ya yena yi navela yona; loko swi nga ri tano, u ta huwelela ha wena eka Yehovha, kutani u ta va ni nandzu.
16 “Vatatana va nga ka va nga dlayeriwi vana, ni vana va nga ka va nga dlayeriwi vatatana; un'wana ni un'wana u ta dlayeriwa xidyoho xa yena.
17 “U nga tshuki u voyamisa ku lulama ka muluveri ni ka xisiwana, kambe u nga ka u nga teki nguvu ya noni xi va xitshembiso. 
18 U ta anakanya leswaku a wu ri khumbi eEgipta, ni leswaku Yehovha, Xikwembu xa wena, a ku kutsurile kona; hikwalaho ndzi ku lerisaka ku endlisa sweswo.
19 “Kutakuloko u tshovela ensin'wini ya wena, u nga ka u nga tlheli u ya teka nyandza leyi u yi rivaleke; yi ta va ya muluveri ni ya xisiwana ni ya noni, leswaku Yehovha, Xikwembu xa wena, a ku katekisa emitirhweni hinkwayo ya mavoko ya wena. 
20 Kutakuloko u hlakahla mitlhwari ya wena, u nga tshuki u lavisisa emarhavini endzhaku ka wena; swi ta va swa muluveri, ni swa xisiwana, ni swa noni. 
21 Kutakuloko u kha mihandzu ya vhinya ya wena, u nga tshuki u lavisisa leswi seleke endzhaku ka wena; swi ta va swa muluveri, ni swa xisiwana, ni swa noni. 
22 U ta anakanya leswaku a wu ri khumbi etikweni ra Egipta; hikwalaho ndzi ku lerisaka ku endlisa sweswo.
DEUTERONOMA 25
01 “Kutakuloko vanhu va tengisana kutani va humelela emahlweni ka vaavanyisi leswaku va ta avanyisiwa, la nga riki na nandzu u ta vuriwa la lulameke, kambe la nga na nandzu u ta vuriwa lowo biha. 
2 Lowo biha, loko a fanele ku biwa, muavanyisi u ta n'wi etlerisa ehansi, kutani u ta biwa emahlweni ka yena hi ku ringana vukulu bya nandzu wa yena. 
3 A nga ka a nga n'wi bi hi mikhavi leyi tlulaka 40, leswaku kumbe loko a tlula mpimo lowu, makwenu a nga sandziwa emahlweni ka wena.
4 “U nga tshuki u siva nomu wa homu loko yi hula.
5 “Kungakuloko vamakwavo va akile swin'we, kutani ku fa un'wana a nga siyanga n'wana, nsati wa loyi a feke a nga ka a nga tekiwi ehandle hi nuna wa rixaka rin'wana, namu wa yena u ta ya eka yena, a n'wi teka, a va nsati wa yena, u ta n'wi endlela hi mfanelo ya yena ya namu. 
6 Kutani mativula ya yena loyi a nga ta n'wi veleka, u ta pfuxa vito ra makwavo la feke; hi sweswo, vito leri ri nga ka ri nga hlanguriwi eIsraeleni. 
7 Kambe loko munhu loyi a nga swi rhandzi ku teka namu wa yena, yeloyi u ta ya ehubyeni eka vakulukumba, u ta ku: ‘Namu wanga u ala ku pfuxa vito ra makwavo eIsraeleni; a nga rhandzi ku ndzi teka hi mfanelo ya namu.’ 
8 Kavaloko vakulukumba va muti wa yena va ta vita wanuna, va vulavula na yena. 
9 Kutani loko a phikelela, a ku: ‘A ndzi swi rhandzi ku n'wi teka,’ namu wa yena u ta n'wi tshinelela emahlweni ka vakulukumba, a n'wi tshunxela ntanghu enengeni, kutani a n'wi tshwutela marhi emahlweni; hi kona a nga ta vulavula, a ku: ‘Ku ta endlisiwa sweswo eka munhu loyi a nga akiki yindlu ya makwavo.’ 
10 Kutani vito ra yindlu leyi, eIsraeleni, yi ta vuriwa yindlu ya la susiweke ntanghu.
11 “Kutakuloko vavanuna va lwa, a ri wanuna ni makwavo, kutani nsati wa un'wana loko a tshinela ku ta ponisa nuna wa yena emavokweni ya loyi a n'wi baka, kutani a tshambuluta voko ra yena, a khoma lowun'wana hi swa tingana ta yena, 
12 u ta n'wi tsema voko; tihlo ra wena ri nga ka ri nga n'wi tsetseleri.
13 “U nga tshuki u va ni maribye mambirhi ya mpimo enkwameni wa wena, ri ri lerikulu ni leritsongo. 
14 U nga tshuki u va ni timbirhi endlwini ya wena, leyikulu ni leyitsongo. 
15 U ta va ni ribye ra mpimo lowo lulama, ni ya mpimo lowo lulama, leswaku masiku ya wena ma ta lehisiwa emisaveni leyi Yehovha, Xikwembu xa wena, a ku nyikaka yona. 
16 Hikuva mani na mani la endlaka swilo leswi, na mani na mani la hombolokaka, wa yila eka Yehovha, Xikwembu xa wena.
17 “Tsundzuka leswi Amaleke a ku endleke endleleni loko mi huma eEgipta, 
18 hilaha a ku pfukeke endleleni, a wela ehenhla ka lava saleke endzhaku; loko u ri wena a u karhele, u herile matimba, kambe a nga chavangi Xikwembu. 
19 Kutakuloko Yehovha, Xikwembu xa wena, a ku nyikile ku wisa, a ku ponisa eka valala hinkwavo lava ku rhendzelaka exikarhi, etikweni leri Yehovha, Xikwembu xa wena, a ku nyikaka leswaku yi va ndzhaka ya wena u ri fuma, u ta hlangula ku tsundzukiwa ka Amaleke ehansi ka matilo, mi nga va rivali.
DEUTERONOMA 26
01 “Kutakuloko u nghenile etikweni leri Yehovha, Xikwembu xa wena, a ku nyikaka leswaku yi va ndzhaka ya wena, ni loko u ri tekile, u va u akile eka rona, 
2 u ta teka swirhangana swa mihandzu hinkwayo leyi u yi hlengeleteke etikweni leri Yehovha, Xikwembu xa wena, a ku nyikeke rona, u ta yi veka exirhundzwini, kutani u ya exivandleni lexi Yehovha, Xikwembu xa wena, a nga ta hlawula ku akisa vito ra yena kona. 
3 U ta ya eka muprista la nga ta va kona hi masiku lawa, u ku eka yena: ‘Namuntlha ndzi tivisa Yehovha, Xikwembu xa wena leswaku ndzi nghenile etikweni leri Yehovha a hlambanyeleke vatatana ku hi nyika rona.’ 
4 Muprista u ta teka xirhundzu emavokweni ya wena, kutani u ta xi veka emahlweni ka alitari ya Yehovha, Xikwembu xa wena. 
5 Kutani u ta vulavula emahlweni ka Yehovha, Xikwembu xa wena, u ku: ‘Tatana a a ri Muaramu, a lave ku fa, kutani a xikela eEgipta a ri ni vanhu lava nga talangiki, a tshama kona a ri muluveri; kambe a hundzukela kona tiko lerikulu, leri nga ni matimba, ni vanhu lavo tala. 
6 Vaegipta va hi xanisile va hi tsongahatile, ni ku hi tirhisa hi vukhumbi lebyo nonon'hwa. 
7 Kambe hi huwelele eka Yehovha, Xikwembu xa vatata wa hina, kutani Yehovha u yingisile rito ra hina, a vona ku tsongahatiwa ka hina, ni mitirho ya hina, ni ku xaniseka ka hina. 
8 Kutani Yehovha u hi humesile eEgipta hi xandla xa matimba ni voko leri tlakukeke, ni xichavo lexikulu, ni swikombiso ni mahlori. 
9 U hi fikisile exivandleni lexi, kambe u hi nyikile tiko leri, tiko leri khulukaka ntswamba ni vulombe. 
10 Oho! Yehovha, waswivo sweswi ndzi tisile swirhangana swa mihandzu ya misava leyi u ndzi nyikeke yona!’ U ta yi veka emahlweni ka Yehovha, Xikwembu xa wena, kutani u ta khinsama emahlweni ka Yehovha, Xikwembu xa wena. 
11 U ta titsakela u ri ni Mulevhi, ni muluveri la nga ta va exikarhi ka wena, hi rifuwo hinkwaro leri Yehovha, Xikwembu xa wena, a ku nyikeke rona ni yindlu ya wena.
12 “Kutakuloko u hetile ku pambula swa vukhume hinkwaswo swa ku tshovela ka wena hi lembe ra vunharhu, ri nga lembe ra swa vukhume, u va u swi nyikile Mulevhi, ni muluveri, ni xisiwana, ni noni, vona va ta dya, va xurha emitini ya wena; 
13 hi kona u nga ta vulavula emahlweni ka Yehovha, Xikwembu xa wena, u ku: ‘Ndzi humesile endlwini ya mina swilo leswi hlawuriweke, ndzi swi nyikile Mulevhi, ni muluveri, ni xisiwana, ni noni hilaha u ndzi leriseke hakona; a ndzi tlulanga ni wun'we wa milawu ya wena, na swona a ndzi yi rivalanga. 
14 A ndzi dyangi swilo leswi enhlomulweni wa mina, a ndzi swi hungutanga ndzi ri la nga tengangiki, a ndzi nyikanga nchumu wa swona hikwalaho ka mufi; ndzi yingisile rito ra Yehovha, Xikwembu xa mina, kambe ndzi endlile hinkwaswo hilaha u ndzi leriseke hakona. 
15 Languta u ri etilweni, endlwini leyo kwetsima ya wena, u katekisa tiko ra wena ra Israele, ni misava leyi u hi nyikeke yona, u yi endla misava leyi khulukaka ntswamba ni vulombe, hilaha u hlambanyeke hakona eka vatata wa hina.’
16 “Namuntlha Yehovha, Xikwembu xa wena, a ku lerisa ku endla hi milawu leyi, ni ku lerisa loku. U ta swi hlayisa, ni ku swi endla hi mbilu hinkwayo ya wena, ni moya hinkwawo wa wena. 
17 Namuntlha u endlile leswaku Yehovha a tivula Xikwembu xa wena, kambe wena u tibohile ku famba etindleleni ta yena, ni ku hlayisa ku vula ka yena, ni ku lerisa ka yena, ni milawu ya yena, ni ku yingisa rito ra yena. 
18 Yehovha kambe u endlile hilaha u nga tivula hakona namuntlha leswaku u va eka yena tiko ra xiviri, hilaha a ku byeleke hakona u ri karhi u yingisa milawu hinkwayo ya yena; 
19 yena kambe u ta ku tlakusa ehenhla ka matiko hinkwawo lawa a ma endleke, a ku nyika ku dzuna, ni ku twala, ni ku kwetsima, u va tiko leri hlawuleriweke Yehovha, Xikwembu xa wena, hilaha a ku byeleke hakona.”
DEUTERONOMA 27
01 Muxe a ri ni vakulukumba va Israele, a lerisa tiko, a ku: “Mi ta hlayisa nawu hinkwawo lowu ndzi mi nyikaka wona namuntlha.
2 “Siku mi nga ta pela Yordani, ku nghena etikweni leri Yehovha, Xikwembu xa wena, a ku nyikaka rona, u ta yimisa maribye lamakulu, u ma tota hi mhemba; 
3 kutani u tsala ehenhla ka wona marito hinkwawo ya nawu lowu, loko u perile ku nghena emisaveni leyi Yehovha, Xikwembu xa wena, a ku nyikaka yona, tiko leri khulukaka ntswamba ni vulombe, hilaha Yehovha, Xikwembu xa vatata wa wena, a ku byeleke hakona. 
4 Kutakuloko mi perile Yordani, mi ta yimisa entshaveni ya Ebali maribye lawa hilaha ndzi mi lerisaka hakona namuntlha, kutani u ma tota hi mhemba. 
5 Kona u ta akela Yehovha, Xikwembu xa wena alitari ya maribye; u nga ka u nga yisi nsimbhi henhla ka wona; 
6 u ta akela Yehovha alitari hi maribye lama nga vatliwangiki, kutani u ta humesela Yehovha, Xikwembu xa wena, tiholokosta ealitarini leyi. 
7 U ta humesa ni timhamba ta ku khensa, u dya kona, u titsakela emahlweni ka Yehovha, Xikwembu xa wena. 
8 U ta tsala emaribyeni lawa, marito hinkwawo ya nawu lowu; u ma tsala swinene.”
9 Muxe a ri ni vaprista va Valevhi a byela Vaisraele hinkwavo, a ku: “O! Israele! Miyela, u yingisa; namuntlha u tiko ra Yehovha, Xikwembu xa wena. 
10 U ta yingisa rito ra Yehovha, Xikwembu xa wena, u va u hlayisa milawu ya yena ni ku lerisa ka yena leswi ndzi ku lerisaka namuntlha.”
11 Hi siku rolero, Muxe a lerisa tiko, a ku: 
12 “Kutakuloko mi perile Yordani, lava nga ta yima entshaveni ya Gerizimi ku katekisa tiko, hi lava: va Simiyoni, ni Valevhi, ni va Yuda, ni va Isakara, ni va Yosefa, ni va Benjamini. 
13 Lava nga ta yima entshaveni ya Ebali ku rhukana, hi lava: va Rhuveni, ni va Gadi, ni va Asere, ni va Zebuloni, ni va Dani, ni va Neftali. 
14 Kutani Valevhi va ta vulavula hi rito leri tlakukeke va ku eka vanhu hinkwavo Vaisraele:
15 “ ‘A ku rhukaniwe munhu la endlaka xifaniso lexi vatliweke, hambi xi ri lexi chuluriweke, xi ri xilo lexi yilaka eka Yehovha, wu ri ntirho wa mavoko ya mutirhi, kutani a xi veka endhawini leyi fihliweke!’ Kavaloko tiko hinkwaro ri ta hlamula ri ku: ‘Amen!’
16 “ ‘A ku rhukaniwe la sandzaka tata wa yena, hambi a ri mana wa yena!’ Kutani tiko hinkwaro ri ta hlamula, ri ku: ‘Amen!’
17 “ ‘A ku rhukaniwe la tshinetaka ndzilakana wa warikwavo!’ Kutani tiko hinkwaro ri ta hlamula, ri ku: ‘Amen!’
18 “ ‘A ku rhukaniwe la hambukisaka lowo fa mahlo endleleni ya yena!’ Kutani tiko hinkwaro ri ta hlamula, ri ku: ‘Amen!’
19 “ ‘A ku rhukaniwe la voyamisaka ku lulama ka muluveri, ni ka xisiwana, ni ka noni!’ Kutani tiko hinkwaro ri ta hlamula, ri ku: ‘Amen!’
20 “ ‘A ku rhukaniwe la etlelaka ni nsati wa tata wa yena, hikuva u funungule nguvu ya tata wa yena!’ Kutani tiko hinkwaro ri ta hlamula, ri ku: ‘Amen!’
21 “ ‘A ku rhukaniwe la etlelaka ni xifuwo xihi ni xihi!’ Kutani tiko hinkwaro ri ta hlamula ri ku: ‘Amen!’
22 “ ‘A ku rhukaniwe la etlelaka ni makwavo, a nga n'wana wa tata wa yena, hambi n'wana wa mana wa yena!’ Kutani tiko hinkwaro ri ta hlamula, ri ku: ‘Amen!’
23 “ ‘A ku rhukaniwe la etlelaka ni mukon'wana wa yena!’ Kutani tiko hinkwaro ri ta hlamula, ri ku: ‘Amen!’
24 “ ‘A ku rhukaniwe la baka warikwavo exihundleni!’ Kutani tiko hinkwaro ri ta hlamula, ri ku: ‘Amen!’
25 “ ‘A ku rhukaniwe la amukelaka nyiko ku dlaya munhu la nga riki na nandzu!’ Kutani tiko hinkwaro ri ta hlamula, ri ku: ‘Amen!’
26 “ ‘A ku rhukaniwe mani na mani la nga tiyiseriki marito ya nawu lowu hi ku endla ha wona!’ Kutani tiko hinkwaro ri ta hlamula ri ku: ‘Amen!’
DEUTERONOMA 28
01 “Kutakuloko u yingisa swinene rito ra Yehovha, Xikwembu xa wena ku endla hi milawu hinkwayo leyi ndzi ku lerisaka yona namuntlha Yehovha, Xikwembu xa wena, u ta ku tlakusa ehenhla ka matiko hinkwawo ya misava; 
2 kutani mikateko hinkwayo leyi, yi ta ku tela ehenhla, u averiwa yona loko u yingisa rito ra Yehovha, Xikwembu xa wena.
3 “U ta katekisiwa emutini, kambe u ta katekisiwa emasin'wini. 
4 Ku ta katekisiwa mihandzu ya khwiri ra wena, ni mihandzu ya misava ya wena, ni mihandzu ya mitlhambi ya wena, ya tihomu ta wena ni ya tinyimpfu ta wena. 
5 Ku ta katekisiwa xirhundzu xa wena ni mbita ya wena. 
6 U ta katekisiwa loko u nghena, u katekisiwa ni loko u huma.
7 “Yehovha u ta ku nyika ku hlula valala va wena lava nga ta ku pfuka va ta huma hi ndlela yin'we ku lwa na wena, kambe va ta baleka emahlweni ka wena hi tindlela ta ntlhanu na timbirhi. 
8 Yehovha u ta lerisa ku kateka leswaku ku va na wena etinguleni ta wena ni le mitirhweni hinkwayo ya mavoko va wena, kutani u ta ku katekisa emisaveni leyi Yehovha, Xikwembu xa wena, a ku nyikaka yona.
9 “Yehovha u ta ku veka leswaku u va tiko leri hlawuleriweke yena, hi laha a ku hlambanyeleke hakona, loko u hlayisa milawu ya Yehovha, Xikwembu xa wena, ni loko u famba etindleleni ta yena. 
10 Kutani matiko hinkwawo ya misava ma ta vona leswaku vito ra Yehovha ri vuriwa ehenhla ka wena, hi kona va nga ta ku chava. 
11 Yehovha u ta ku andzisela rifuwo hi mihandzu ya khwiri ra wena, ni mihandzu ya swifuwo swa wena, ni mihandzu ya misava ya wena emisaveni leyi Yehovha a hlambanyeleke vatata wa wena ku ku nyika yona. 
12 Yehovha u ta ku pfulela tilo, byi nga vukosi bya yena lebyinene, ku nyika misava ya wena mpfula hi nkarhi wa yona, ni ku katekisa mitirho hinkwayo ya mavoko ya wena. Matiko layo tala ma ta lomba eka wena, kambe wena u nga ka u nga lombi eka vona. 
13 Yehovha u ta ku veka enhlokweni, ku nga ri encileni; u ta tshama u ri henhla, ku nga ri ehansi, loko u yingisa milawu ya Yehovha, Xikwembu xa wena, leyi ndzi ku lerisaka namuntlha ku yi hlayisa ni ku yi endla, 
14 ni loko u nga hambukeli exineneni kumbe eximatsini eka marito hinkwawo lawa ndzi ku lerisaka wona namuntlha ku landza swikwembu swin'wana ni ku swi tirhela.
15 “Kutakuloko u nga yingisi rito ra Yehovha, Xikwembu xa wena, ku hlayisa milawu hinkwayo va yena ni ku lerisa hinkwako ka yena, leswi ndzi ku lerisaka namuntlha, makhombo hinkwawo lawa ma ta ku tela henhla, ma ta ku fikela:
16 “U ta rhukaniwa emutini, kambe u ta rhukaniwa emasin'wini. 
17 Xirhundzu xa wena ni mbita ya wena swi ta rhukaniwa; 
18 ku ta rhukaniwa mihandzu ya khwiri ra wena, ni mihandzu ya misava ya wena, ni ku tswala ka tihomu ta wena, ni ka tinyimpfu ta wena. 
19 U ta rhukaniwa eku ngheneni ka wena, u rhukaniwa ni le ku humeni ka wena.
20 “Yehovha u ta ku rhumela ku rhukana ni ku kanakana, ni ku chavisiwa emitirhweni hinkwayo leyi u nga ta yi sungula, ni leyi u nga ta yi tirha, u ko u herisiwa, u hatlisa u lova hikwalaho ka mitirho leyo biha ya wena, leyi u ndzi fularheleke ha yona. 
21 Yehovha u ta ku namarheta rifu, u ko u herisiwa emisaveni leyi u nga ta nghena eka yona ku yi fuma.
22 “Yehovha u ta ku ba hi vuvabyi bya xifuva, ni ku hisa ka miri, ni ku pfimba, ni mumu lowukulu, ni fumu, ni dyandza, ni ku bola ka mavele; makhombo lawa, ma ta ku hlongorisa u ko u lova.
23 “Tilo ri ta va ra koporo ehenhla ka nhloko ya wena, ni misava yi ta va ya nhumbu ehansi ka wena. 
24 Yehovha u ta nyika tiko ra wena sava ni ntshuri ematshan'weni ya mpfula; swi ta ku wela ehenhla u ko u herisiwa.
25 “Yehovha u ta endla leswaku u hlaseriwa emahlweni ka valala va wena: u ta huma ku lwa na vona hi ndlela yin'we, kambe u ta hlongorisiwa emahlweni ka vona hi tindlela ta ntlhanu na timbirhi, kutani u ta va xihlamariso ematikweni hinkwawo ya misava. 
26 Mitsumbu ya n'wina swi ta va swakudya swa tinyanyana hinkwato ta tilo, ni swa swivandzana swa misava, kambe ku nga ka ku nga vi na munhu la swi hlongolaka.
27 “Yehovha u ta ku ba hi swilondza swa Egipta, ni marhumba, ni tinhlalu, ni muna, swilo leswi, u nga ka u nga holi eka swona. 
28 Yehovha u ta ku ba hi rihuhu, ni riphume; 
29 u ta ambamba ninhlekanhi kukotisa lowo fa mahlo a ambambaka emunyameni, kutani u nga ka u nga tsaki etindleleni ta wena. U ta xanisiwa ni ku yiveriwa ntsena hi masiku hinkwawo, kutani ku nga ka ku nga vi na muponisi!
30 “U ta vuta wansati, kambe un'wana u ta etlela na yena; u ta aka yindlu, kambe u nga ka u nga tshami eka yona; u ta byala vhinya, kambe u nga ka u nga dyi swa yona. 
31 Homu ya wena yi ta tlhaviwa emahlweni ka wena kutani u nga ka u nga dyi nyama ya yona; mbhongolo ya wena yi ta tekiwa emahlweni ka wena, kambe yi nga ka yi nga tlheleli eka wena; swifuwo leswitsongo swa wena swi ta nyikiwa valala va wena, kambe u nga ka u nga vi na muponisi!
32 “Vana va wena va vavanuna ni va vavasati va ta nyiketiwa tiko rin'wana; mahlo ya wena ma ta swi vona, kutani ma ta tshwa hi masiku hinkwawo hikwalaho ka vona; kambe voko ra wena ri ta pfumala matimba. 
33 Tiko leri u nga ri tiviki ri ta dya mihandzu ya misava ya wena ni ya mitirho ya wena hinkwayo; kambe u ta xanisiwa ni ku khandliwa ntsena hi masiku hinkwawo; 
34 kutani u ta hlanya hikwalaho ka leswi u nga ta swi vona hi mahlo ya wena.
35 “Yehovha u ta ku ba ematsolweni ni le tinyongeni hi swilondza leswo leva leswi nga ta ka swi nga holi eka wena, leswi nga ta ku funengeta ku suka eminkondzweni ku fikela erhavarhaveni.
36 “Yehovha u ta ku fambisa, wena ni hosi ya wena leyi u nga ta yi veka ehenhla ka wena, eka tiko leri u nga ri tivangiki, hambi va ri vatata wa wena, mi ta tirhela kona swikwembu swin'wana swa mitsandze ni swa maribye. 
37 U ta va xihlamariso ni ntsheketo, ni xihlekiso exikarhi ka matiko hinkwawo lawa Yehovha a nga ta ku fambisa eka wona.
38 “U ta hlwanya mbewu ya ku tala ensin'wini ya wena, kambe u ta tshovela switsongo, hikuva tinjiya ti ta yi heta. 
39 U ta byala ni ku hlakula tivhinya, kambe u nga ka u nga nwi vhinyo ya tona, ni ku tshovela mihandzu ya tona, hikuva swivungu swi ta yi heta. 
40 U ta va ni mitlhwari etikweni ra wena hinkwaro, kambe u nga ka u nga toli mafurha, hikuva mihandzu ya mirhi ya wena yi ta dzudzeka. 
41 U ta veleka vana va xinuna ni va xisati, kambe va nga ka va nga vi va wena, hikuva va ta ya evukhumbini. 
42 Swivungu swi ta funengeta mirhi hinkwayo ya wena, ni mihandzu ya misava ya wena.
43 “Muluveri la nga ta luvela eka wena u ta tikurisa ehenhla ka wena ngopfungopfu; loko u ri wena u ta tsongahala hansihansi; 
44 yena u ta ku lomba, kambe wena u ta pfumala swo n'wi lomba; yena u ta va enhlokweni; kambe wena u ta va endzhaku.
45 “Makhombo lawa ma ta ta ehenhla ka wena, ma ku landza, ma ku kuma u ko u herisiwa, hikuva a ku yingisangi rito ra Yehovha, Xikwembu xa wena, ku hlayisa milawu ya yena ni ku lerisa ka yena leswi a ku leriseke swona: 
46 swi ta va swikombiso ni masingita ehenhla ka wena ni vatukulu va wena hi masiku ni masiku.
47 “Hikuva a ku tirhelanga Yehovha, Xikwembu xa wena, hi ku tsaka, ni mbilu hinkwayo ya wena, hikwalaho ka ndzalo ya swilo hinkwaswo, 
48 u ta tirhela valala va wena lava Yehovha a nga ta va rhumela eka wena, u ri ni ndlala ni torha, ni vusweti, ni ku pfumala hinkwaswo; u ta ku vekela joko ra nsimbhi enhan'wini, u ko u herisiwa hi yena.
49 “Yehovha u ta ku pfuxela tiko leri nga ekule, ri nga emakun'wini ya misava, tiko leri fanaka ni gama loko ri haha, tiko leri u nga ka u nga twisisi ririmi ra rona; 
50 va nga vanhu va mimombo yo tiya, lava va nga ka va nga tweli wa khale vusiwana, va nga vi na tintswalo eka n'wana; 
51 va ta dya marhole ya swifuwo swa wena, ni mihandzu ya misava ya wena, u ko u herisiwa; va nga ka va nga ku siyeli nchumu, hambi yi ri koro, ni vhinyo, ni mafurha, ni marhole ya tihomu ta wena, ni swinyimpfana swa tinyimpfu ta wena, va kondza va ku herisa. 
52 Va ta ku rhendzela emitini hinkwayo ya wena, ku ko ku wa etikweni hinkwaro ra wena makhokholo lama tlakukeke ni lama tiyeke lawa u ma tshembeke; va ta ku hlasela emitini hinkwayo ya wena, ni le tikweni hinkwaro leri Yehovha, Xikwembu xa wena, a nga ta ku nyika rona. 
53 Eku hlaseleni ni le ku xanisekeni loku valala va wena va nga ta ku xanisa hakona, u ta dya mihandzu ya khwiri ra wena, yi ri nyama ya vana va wena va varisanyana ni va vanhwanyana lava Yehovha, Xikwembu xa wena, a nga ta ku nyika vona. 
54 Kutani wanuna la tirhandzaka hi ku tlurisa exikarhi ka n'wina, u ta languta hi tihlo lero biha makwavo, ni nsati wa xifuva xa yena, ni lava seleke va vana va yena, lava a va tshikeke va hanya, 
55 kambe u ta ala ku nyika ni ka un'we wa vona, nyama ya vana va yena leyi a nga ta yi dya, hikuva a ku nga n'wi saleli nchumu eku hlaseleni, ni le ku xanisekeni loku valala va wena va nga ta ku xanisa hakona emitini hinkwayo ya wena. 
56 Wansati la tirhandzaka hi ku tlurisa exikarhi ka n'wina, la chavaka hi ku tirhandza ka yena, ku kandziya ehansi hi nkondzo wa yena, u ta languta hi tihlo lero biha nuna wa xifuva xa yena, ni n'wana wa yena wa wanuna, hambi wa wansati, 
57 kutani u ta ala ku va nyika gula leri humeke exikarhi ka milenge ya yena, hambi va ri vana lava a va velekeke; hikuva u ta va dya exihundleni hi ku pfumala hinkwaswo, eku hlaseleni ni le ku xanisekeni loko valala va wena va nga ta ku xanisa hakona emitini ya wena.
58 “Loko u nga tilanguteli ku landza marito hinkwawo ya nawu lowu, lama tsariweke ebukwini leyi, ni ku chava vito leri kwetsimaka ni leri chavisaka ra Yehovha, Xikwembu xa wena, 
59 Yehovha u ta ku ba hi mimpfembeti leyi hlamarisaka wena ni vatukulu va wena, yi ri mimfembeti leyikulu! Leyi hlwelaka ku phya, ni mavabyi layo leva ni lama hlulaka vadyahi. 
60 U ta vuyisa ehenhla ka wena mavabyi hinkwawo ya Egipta, lawa u nga rhurhumela emahlweni ka wona, kutani ma ta ku namarhela. 
61 Kambe Yehovha u ta tisa henhla ka wena mavabyi hinkwawo, ni makhombo, hinkwawo lama nga tsariwangiki ebukwini ya nawu lowu, u ko u herisiwa. 
62 Mi ta sala mi ri ni vanhu va nga ri vangani, hambi mi kotisile tinyeleti ta tilo hi ku tala ka n'wina, hikuva a mi yingisangi rito ra Yehovha Xikwembu xa n'wina. 
63 Kukotisa leswi Yehovha a titsakeleke ku mi katekisa, ni ku mi andzisa, hi sweswo, Yehovha u ta titsakela ku mi lovisa, ni ku mi herisa; kambe mi ta tsuvuriwa emisaveni leyi mi nga ta nghena eka yona ku yi fuma. 
64 Yehovha u ta ku hangalasa ematikweni hinkwawo, ku suka emakun'wini ya misava, ku yisa emakun'weni man'wana ya misava, kutani u ta tirhela kona swikwembu swin'wanyana leswi wena ni vatata wa wena mi nga swi tivangiki, wu ri ntsandze ni ribye.
65 “Ematikweni lawa, u nga ka u nga kumi ku wisa, kambe ku nga ka ku nga vi na ku wisa ka mikondzo ya wena; Yehovha u ta ku nyika kona mbilu leyi rhurhumelaka, ni mahlo lama timekeke ni mbilu leyi kalaka matimba. 
66 Vutomi bya wena byi ta va lebyi nga tiyiki emahlweni ka wena; u ta rhurhumela vusiku ni nhlekanhi, kambe u nga ka u nga tshembi vutomi bya wena. 
67 Ni mixo u ta ku: ‘I ngi loko ma ri madyambu.’ Nimadyambu u ta ku: ‘I ngi loko ku ri nimixo!’ U ta vula sweswo hikwalaho ka nchavo wa mbilu ya wena ni ka swilo leswi u nga ta swi vona hi mahlo ya wena. 
68 Yehovha u ta ku tlherisela eEgipta etingalaveni, a ku fambisa endleleni leyi ndzi nga te eka wena: ‘U nga ka u nga ha yi voni,’ kutani mi ta tixavisa kona eka valala va n'wina ku va makhumbi ya vavanuna ni ya vavasati kambe a ku nga vi na muxavi.”
DEUTERONOMA 29
01 Hi wona marito ya ntwanano lowu Yehovha a leriseke Muxe ku wu endla ni vana va Israele etikweni ra u Mowabu, wu ri handle ka ntwanano lowu a nga wu endla na vona eHorebe.
2 Muxe a hlengeleta Vaisraele hinkwavo, a ku eka vona: “Mi vonile hinkwaswo leswi Yehovha a swi endleke emahlweni ka n'wina, etikweni ra Egipta eka Faro, ni ka malandza ya yena hinkwawo, ni ka tiko ra yena hinkwaro, 
3 miringo leyikulu leyi mahlo ya wena ma yi voneke, ni swikombiso, ni mahlori lamakulu. 
4 Kambe ku fika siku ra namuntlha Yehovha a nga mi nyikangi mbilu ya ku twisisa, ni mahlo ya ku vona, ni tindleve ta ku yingisa. 
5 Ndzi mi fambisile mananga hi malembe ya 40: tinguvu ta n'wina a ti hlakalanga henhla ka n'wina, ni tintanghu ta wena a ti hlakalangi emikondzweni ya wena; 
6 a mi dyanga vuswa, a mi nwanga vhinyo ni byalwa, ingi mi ta tiva leswaku mina Yehovha ndzi Xikwembu xa n'wina. 
7 Kuteloko mi fikile endhawini yoleyo, Sihoni, hosi ya Hexiboni, na Ogo hosi ya Baxani, va humile ku hlangana ni ku lwa na hina; kambe hi va hlurile. 
8 Hi tekile tiko ra vona, hi ri nyikile va Rhuveni, ni va Gadi, ni va hafu ya nyimba ya Manase. 
9 Hlayisani-ke marito ya ntwanano lowu, mi endla ha wona leswaku mi kateka eku endleni hinkwako ka n'wina.
10 “Mi yimile namuntlha emahlweni ka Yehovha, Xikwembu xa n'wina mi ri n'wina hinkwenu, ni tihosi ta tinyimba ta n'wina, ni vakulukumba va n'wina, ni tindhuna ta n'wina, ni vavanuna hinkwavo va Israele, 
11 ni vana va n'wina, ni vasati va n'wina ni muluveri la nga emisaveni ya n'wina, ku sungula hi mupandzi wa tihunyi, ku yisa ka muki wa mati; 
12 mi yima leswaku mi nghena entwananweni wa Yehovha, Xikwembu xa wena, lowu tiyisiweke hi ku hlambanya, lowu Yehovha, Xikwembu xa wena, xi wu endlaka na wena namuntlha, 
13 u ta ku endla namuntlha tiko ra yena, na yena a va Xikwembu xa wena hilaha a ku byeleke hakona, ni laha a hlambanyeke hakona eka vatata wa wena Abrahama, na Isaka, na Yakobo.
14 “A ndzi endli ntwanano lowu na n'wina ntsena, ni ku hlambanya loku; 
15 kambe ndzi wu endla ni un'wana ni un'wana la yimaka kwala na hina namuntlha, emahlweni ka Yehovha, Xikwembu xa hina, ni lava nga riki kona na hina namuntlha.
16 “Ma tiva hilaha hi hanyeke ha kona etikweni ra Egipta, ni laha hi hundzeke hakona ematikweni lawa mi hundzeke xikarhi ka wona, 
17 mi vonile swivi swa vona, ni swifaniso swa vona swa thyaka, wu ri ntsandze, ni ribye, ni silivhere, ni nsuku, leswi nga ka vona.
18 “Ku nga tshuki ku va xikarhi ka n'wina wanuna, hambi wansati hambi yindlu, ni loko ri ri rixaka leri mbilu ya rona yi hambukaka namuntlha eka Yehovha, Xikwembu xa hina, ku ya tirhela swikwembu swa matiko lawa; ku nga tshuki ku va xikarhi ka n'wina, ni rimitsu leri humesaka tsefu, ni ku pyopya; 
19 kambe ku nga tshuki ku va ri munhu, kutakuloko a yingisile marito ya ndzhukano, a miyeta mbilu ya yena, a ku: ‘Ndzi ta va ni ku rhula, hambi ndzi nga famba eku tirhandzeleni ka mbilu yanga,’ leswaku la xurheke a kokela la nga ni torha. 
20 Yehovha a nga ka a nga pfumeli ku n'wi rivalela, hikuva vukari bya Yehovha, ni rilondzo ra yena swi ta pfurhela munhu loyi; kutani makhombo hinkwawo lama tsariweke ebukwini leyi ma ta tshama ehenhla ka yena, kutani Yehovha u ta hlangula vito ra yena ehansi ka matilo. 
21 Yehovha u ta n'wi hlawula etinyimbeni hinkwato ta Israele, u ta humeleriwa hi makhombo, hilaha ku rhukaniwa hinkwako ku tsariweke hakona ebukwini ya nawu.
22 “Kutani vana va n'wina lava nga ta ta ndzhaku ka n'wina, ni muluveri la nga ta fika, a suke etikweni leri nga ekule, loko va vona xirha ni makhombo, leswi Yehovha a beke tiko leri ha swona, 
23 va ta ku: ‘I tiko ra xivavula ni munyu, leri tshweke hinkwaro, ri nga riki na mbewu ni swakudya, ni loko byi ri byanyi, a byi mili kona; swi kotisa ku pfilunganya ka Sodoma na Gomora, ni ka Adama na Seboyimi, miti leyi Yehovha a yi pfilunganyeke ku holoveni ka yena, ni le vukarini bya yena!’ 
24 Matiko hinkwawo ma ta ku: ‘Yehovha u endlele yini sweswo eka tiko leri xana? Ku pfurha ka vukari lebyikulu lebyi, ku lo yini xana?’ 
25 Va ta humula, va ku: ‘Hi leswi va tshikeke ntwanano wa Yehovha, Xikwembu xa vatata wa vona, lowu a wu tiyiseke na vona loko a va humesa etikweni ra Egipta; 
26 kutani va tifambela, va ya tirhela swikwembu swin'wana va khinsama emahlweni ka swona, swi ri swikwembu leswi va nga swi tivangiki, ni leswi va nga swi averiwangiki. 
27 Vukari bya Yehovha byi pfurhele tiko leri ku fikisa ehenhla ka rona mirhukano hinkwayo leyi tsariweke ebukwini leyi. 
28 Kambe Yehovha u va tsuvurile emisaveni ya vona hi vukari, ni ku holova, ni ku hiseka lokukulu, kutani u va cukumetile emisaveni yin'wana, hilaha swi vonekaka hakona namuntlha.’
29 “Timhaka leti fihliweke i ta Yehovha, Xikwembu xa hina, kambe timhaka leti hlavuteriweke i ta hina ni vana va hina, hilaha ku nga heriki, leswaku hi ta endla hi marito hinkwawo ya nawu lowu.
DEUTERONOMA 30
01 “Kutakuloko swilo leswi ndzi swi vekeke emahlweni ka wena, yi nga mikateko ni mirhukano, loko swi fikile henhla ka wena, ni loko u swi anakanya embilwini ya wena, ematikweni hinkwawo lawa Yehovha, Xikwembu xa wena ingi xi ku hlongorisile ka wona, 
2 loko u tlhelela eka Yehovha, Xikwembu xa wena, ni loko u yingisa rito ra yena hi mbilu hinkwayo ya wena, ni moya hinkwawo wa wena, u ri wena ni vana va wena, hi laha ndzi ku lerisaka swilo hinkwaswo hakona namuntlha; 
3 Yehovha, Xikwembu xa wena, xi ta tlherisa vakhomiwa va wena, xi ku tsetselela, xi engeta xi ku hlengeleta ematikweni hinkwawo lawa Yehovha, Xikwembu xa wena, ingi xi ku hangalasele kona.
4 “Ni loko vahlongoriwa va wena va ri emakun'weni ya matilo, Yehovha, Xikwembu xa wena, xi ta va hlengeleta kona, xi ta ya ku teka kona. 
5 Yehovha, Xikwembu xa wena, xi ta ku vuyisa etikweni leri vatata wa wena va ri fumeke, kutani u ta ri fuma, xi ku katekisa, xi ku andzisa ku tlurisa vatata wa wena. 
6 Yehovha, Xikwembu xa wena, u ta yimbisa mbilu ya wena, ni timbilu ta vatukulu va wena leswaku u rhandza Yehovha, Xikwembu xa wena, hi mbilu hinkwayo ya wena, ni moya hinkwawo wa wena, leswaku u hanya. 
7 Yehovha, Xikwembu xa wena, u ta veka makhombo lawa hinkwawo ehenhla ka valala va wena, ni le henhla ka vavengi va wena lava ku hlongoriseke. 
8 Loko u ri wena, u ta tlhela u yingisa rito ra Yehovha, u hlayisa milawu hinkwayo leyi ndzi ku lerisaka namuntlha; 
9 kutani Yehovha, Xikwembu xa wena, u ta andzisa ku kateka ka wena emitirhweni hinkwayo ya mavoko ya wena, u ta andzisa mihandzu ya khwiri ra wena, ni mihandzu ya swifuwo swa wena, ni mihandzu ya misava ya wena; hikuva Yehovha u ta tlhela a titsakela ha wena a ku katekisa, hilaha u titsakeleke hakona hi vatata wa wena; 
10 loko u ta yingisa rito ra Yehovha, Xikwembu xa wena, u hlayisa milawu ya yena, ni ku lerisa ka yena leswi tsariweke ebukwini ya nawu lowu, ni loko u tlhelerile eka Yehovha, Xikwembu xa wena, hi mbilu hinkwayo ya wena, ni moya hinkwawo wa wena.
11 “Hikuva nawu lowu ndzi ku lerisaka wona namuntlha a wu tlakukanga henhla ka wena ku tlurisa, kambe a wu nga ri kule na wena. 
12 A wu nga ri etilweni, leswaku va nga ku: ‘I mani la nga ta hi khandziyela etilweni, a ya hi tekela wona, a hi dyondzisa wona leswaku hi wu endla?’ 
13 A wu nga ri hase ka lwandle, leswaku va nga ku: ‘I mani la nga ta hi pelela ehase ka lwandle, a ya hi tekela wona, a ta hi dyondzisa wona leswaku hi endla ha wona?’ 
14 Hikuva rito ri kusuhi ngopfu na wena, ri le non'wini wa wena ni le mbilwini ya wena, leswaku u ri hlayisa.
15 “Languta, ndzi vekile namuntlha emahlweni ka wena vutomi ni leswinene, rifu ni ku biha; 
16 hikuva ndzi ku lerisa namuntlha ku rhandza Yehovha, Xikwembu xa wena, ni ku famba etindleleni ta yena, ni ku hlayisa milawu ya yena, ni timhaka ta yena, ni ku lerisa ka yena, hi kona u nga ta hanya, ni ku andza, kutani Yehovha, Xikwembu xa wena, xi ta ku katekisa etikweni leri u nga ta nghena eka rona ku ri fuma. 
17 Kambe loko mbilu ya wena yi hunguka, ni loko u nga yingisi, kambe u pfumela ku kokiwa ni ku khinsama emahlweni; ka swikwembu swin'wana, ni ku swi tirhela, 
18 ndza mi byela namuntlha leswaku mi ta lova kunene; mi nga ka mi nga lehiseriwi masiku ya n'wina emisaveni leyi u nga ta nghena eka yona ku yi fuma loko u perile Yordani.
19 “Namuntlha ndzi vitana tilo ni misava, ti va timbhoni ta mina emahlweni ka n'wina, leswaku ndzi vekile emahlweni ka wena vutomi ni rifu, ku kateka ni ku rhukana; hlawula vutomi leswaku u hanya, wena ni vatukulu va wena, 
20 u ri karhi u rhandza Yehovha, Xikwembu xa wena, u yingisa rito ra yena ni ku namarhela yena; hikuva hi yena la nga ku hanya ka wena, ni ku leha ka masiku ya wena, leswaku u ta aka emisaveni leyi Yehovha a hlambanyeleke vatata wa wena, Abrahama, na Isaka, na Yakobo, ku va nyika yona.”
DEUTERONOMA 31
01 Muxe a ya byela marito lawa eka Vaisraele hinkwavo, a ku eka vona: 
2 “Namuntlha ndzi ni malembe ya 120; ndzi ta hluleka ku huma ni ku nghena exikarhi ka n'wina, kambe Yehovha u te eka mina: ‘U nga ka u nga peli Yordani loyi.’ 
3 Yehovha, Xikwembu xa wena, u ta va loyi a pelaka emahlweni ka wena, ni la nga ta heta matiko lawa emahlweni ka wena, leswaku u ma fuma. Yoxuwa u ta va loyi a pelaka emahlweni ka wena, hilaha Yehovha a vuleke hakona. 
4 Yehovha u ta va endlela kukotisa leswi a endleleke Sihoni na Ogo, tihosi ta Vaamori, ni matiko ya vona lawa a ma heteke. 
5 Yehovha u ta va nyiketa emavokweni ya n'wina, kutani mi ta va endla hi ku lerisa hinkwako loku ndzi mi leriseke hakona. 
6 Tiyisani mbilu, mi tiya! Mi nga chaveni, kambe mi nga chavisiwi hi vona, hikuva Yehovha, Xikwembu xa wena, a famba emahlweni ka wena, a nga ka a nga ku siyi, a nga ka a nga ku tshiki.”
7 Kutani Muxe a vitana Yoxuwa, a ku eka yena emahlweni ka Vaisraele hinkwavo: “Tiyisa mbilu, u tiya, hikuva hi wena la nga ta nghena ni tiko leri etikweni leri Yehovha a hlambanyeleke vatata wa vona ku va nyika rona, hi wena, kambe loyi u nga ta va nyika rona leswaku va ri fuma. 
8 Yehovha u ta famba emahlweni ka wena, u ta va na wena; a nga ka a nga ku tshiki, a nga ka a nga ku siyi; u nga chavi, u nga heli mbilu.”
9 Muxe a tsala nawu lowu, kutani a wu nyika vaprista, vana Valevhi, lava rhwalaka areka ya ntwanano wa Yehovha, ni hinkwavo vakulukumba va Israele. 
10 Muxe a va lerisa a ku: “Loko ku hundzile malembe ya 7, hi nkarhi wa lembe ra ku tshunxeka, enkhubyeni wa Mitsonga, 
11 kutakuloko Vaisraele hinkwavo va ta ku humelela emahlweni ka Yehovha, Xikwembu xa wena, endhawini leyi a nga ta yi hlawula, u ta hlaya nawu lowu emahlweni ka Vaisraele hinkwavo, va wu yingisa. 
12 Hlengeleta tiko, vavanuna, ni vavasati, ni vana, ni muluveri wa wena la nga emitini ya wena, va ta swi yingisa va ta dyondza ku chava Yehovha, Xikwembu xa n'wina, va chivirika ku hlayisa marito hinkwawo ya nawu lowu. 
13 Kutani vana va vona lava nga wu tivangiki, va ta wu yingisa, va dyondza ku chava Yehovha, Xikwembu xa n'wina, hi masiku hinkwawo lawa mi nga ta hanya etikweni leri mi nga ta nghena eka rona ku ri fuma, loko mi perile Yordani.”
14 Yehovha a ku eka Muxe: “Waswivo! Masiku ya rifu ra wena ma tshinela. Vitana Yoxuwa, mi ta yima etabernakeleni ya nhlengeletano, hi kona ndzi nga ta n'wi lerisa.” Kavaloko Muxe a suka na Yoxuwa, va ya yima etabernakeleni ya nhlengeletano. 
15 Kutani Yehovha a humelela etabernakeleni, epapeni leri yimeke enyangweni wa tabernakela. 
16 Yehovha a ku eka Muxe: “Waswivo, u ta ya etlela ni vatata wa wena; kambe tiko leri ri ta pfuka ri ya oswana ni swikwembu swin'wana swa misava leyi ri nga ta nghena eka yona; ri ta ndzi tshika, kutani ri ta tlula ntwanano wa mina lowu ndzi wu endleke na rona. 
17 Kambe vukari bya mina byi ta va pfurhela hi siku lero, kutani ndzi ta va tshika, ndzi va fihlela mombo wa mina, va ta dyiwa, kutani makhombo layo tala ni nhlomulo swi ta va wela ehenhla kutani va ta ku hi siku leri: ‘A hi leswi Xikwembu xa mina xi nga riki xikarhi ka hina leswi makhombo lawa ma ndzi weleke ehenhla xana?’ 
18 Loko ndzi ri mina ndzi ta fihla kunene mombo wa mina hi siku lero, hikwalaho ka leswo biha hinkwaswo leswi a nga ta swi endla hikuva u ta hundzukela eka swikwembu swin'wana.
19 “Kutani sweswi titsaleleni risimu leri mi ri dyondzisa vana va Israele, u ri nghenisa emilon'wini ya vona, leswaku risimu leri ri va mbhoni ya mina eka vana va Israele. 
20 Kutakuloko ndzi va nghenisile etikweni leri ndzi ri hlambanyeleke vatata wa vona, tiko leri khulukaka ntswamba ni vulombe ni loko va dyile, kutani va xurhile va nonile, ni loko va hundzukele ka swikwembu swin'wana, va swi tirhela, ni loko va ndzi sandzile kambe va tlurile ntwanano wa mina, 
21 ni loko makhombo layo tala ni nhlomulo swi va wela ehenhla, hi kona risimu leri ri nga ta hlamula yi va mbhoni emahlweni ka vona; hikuva ri nga ka ri nga rivariwi emilon'wini ya vatukulu va vona. Hikuva ndza tiva miehleketo ya namuntlha ya timbilu ta vona, ndzi nga si va nghenisa etikweni leri ndzi va hlambanyeleke rona.”
22 Kavaloko Muxe a tsala risimu leri hi siku lero, kutani a ri dyondzisa vana va Israele.
23 Yehovha a lerisa Yoxuwa, n'wana Nuni, a ku eka yena: “Tiyisa mbilu, u tiya, hikuva hi wena la nga ta nghenisa vana va Israele etikweni leri ndzi va hlambanyeleke rona; kambe mina, ndzi ta va na wena.”
24 Kuteloko Muxe a hetile ku tsala marito ya nawu lowu ebukwini, 
25 a lerisa Valevhi lava, rhwalaka areka ya ntwanano wa Yehovha, a ku: 
26 “Tekani buku leyi ya nawu, mi yi veka ekusuhi ni areka ya ntwanano wa Yehovha, Xikwembu xa n'wina, yi va mbhoni kona emahlweni ka wena. 
27 Hikuva ndza tiva ku kaneta ka wena ni ku nonon'hwa ka nhamu ya wena; ni namuntlha leswi ndza ha hanyaka exikarhi ka n'wina, ma ha kaneta Yehovha, kambe swi ta ku yini loko ndzi ta va ndzi file! 
28 Hlengeletani ka mina vakulukumba hinkwavo va tinyimba ta n'wina, ni tindhuna ta n'wina; ndzi ta va byela marito lawa etindleveni ta vona, ndzi ta teka matilo ni misava, ti va timbhoni ta mina emahlweni ka vona. 
29 Hikuva ndza swi tiva leswaku kutakuloko ndzi file, mi ta tionha kunene, kambe mi ta hambuka endleleni leyi ndzi mi leriseke yona; kutani khombo ri ta mi fikela emikarhini leyi nga ta ta; hikuva mi ta endla leswo biha emahlweni ka Yehovha; mi ta n'wi karihisa hi mitirho ya mavoko ya n'wina.”
30 Kutani Muxe a byela nhlengeletano hinkwayo ya Israele marito ya risimu leri, ri ko ri hela.
DEUTERONOMA 34
01 Kutani Muxe a suka etimbaleni ta Mowabu, a va khandziya entshaveni ya Nebo, enhlohlorhini ya Pisga, leyi langutaneke na Yeriko. Kutani Yehovha a n'wi kombisa tiko hinkwaro: ra Giliyadi ni ku ya fika eDani, 
2 na Neftali hinkwawo, ni tiko ra Efrayimi, ni ra Manase, ni tiko hinkwaro ra Yuda ku ya fika eLwandle ra Vupeladyambu; 
3 ni le dzongeni, ni tlhelo ra Yordani, nkova wa Yeriko, muti wa mimpfun'wana, ku fika eSowara.
4 Yehovha a ku eka yena: “Hi rona tiko leri ndzi ri hlambanyeleke Abrahama, na Isaka, na Yakobo, loko ndzi te: ‘Ndzi ta ri nyika vatukulu va wena; ndzi ku kombisile rona emahlweni ya wena, kambe u nga ka u nga peleli ka rona.’ ”
5 Kavaloko Muxe, nandza wa Xikwembu, a fa kona, etikweni ra Mowabu, hi ku lerisa ka Yehovha. 
6 Kutani Yehovha a n'wi lahla enkoveni, etikweni ra Mowabu, ku langutene na Beta-Peyori; kambe a ku na munhu la tivaka sirha ra yena ku fika namuntlha. 
7 Muxe a a ri ni malembe ya 120 loko a fa; mahlo ya yena ma nga tsananga, ni matimba ya yena ma nga helanga. 
8 Vana va Israele va rila Muxe erivaleni ra Mowabu hi masiku ya makume manharhu, kutani masiku ya ku rila Muxe ma hela.
9 Kambe Yoxuwa, n'wana Nuni, a tala moya wa vutlhari, hikuva Muxe a a n'wi tlhandlekile mavoko ya yena ehenhla. Vana va Israele va n'wi yingisa, va endla hilaha Yehovha a leriseke Muxe hakona.
10 A ku pfukanga eIsraeleni muprofeta kukotisa Muxe loyi Yehovha a nga n'wi tiva hi xivumbeko, 
11 hambi ku ri hi masingita ni mahlori lawa Yehovha a n'wi leriseke ku ma endla etikweni ra Egipta, emahlweni ka Faro, ni le mahlweni ka malandza ya yena hinkwawo, ni le mahlweni ka tiko hinkwaro; 
12 hambi ku ri hi voko ra matimba ni mitirho hinkwayo leyi chavisaka leyi Muxe a yi endleke emahlweni ka Vaisraele hinkwavo.
YOXUWA 1
01 Kuteloko Muxe, nandza wa Yehovha, a file, Yehovha a byela Yoxuwa, n'wana Nuni, nandza wa Muxe, a ku: 
2 “Muxe, nandza wa mina u file; pfuka, u ya pela Yordani loyi, wena, ni tiko hinkwaro leri, mi ta nghena etikweni leri ndzi ri nyikeke vana va Israele. 
3 Ndzi mi nyikile ndhawu hinkwayo leyi nga ta kandziyiwa hi mikondzo ya n'wina, hilaha ndzi byeleke Muxe hakona, 
4 ku sukela emananga na Lebanoni loyi, ku fika enambyeni lowukulu, enambyeni wa Yufrata, ri nga tiko hinkwaro ra Vahiti, ni ku fika eLwandle Lerikulu evupeladyambu, ri ta va tiko ra n'wina. 
5 A ku na munhu la nga ta tiya ku yima emahlweni ka wena hi masiku hinkwawo ya vutomi bya wena; hilaha ndzi byeleke Muxe hakona, ndzi ta va na wena, ndzi nga ka ndzi nga ku tshiki, ndzi nga ka ndzi nga ku siyi. 
6 Tiya mbilu, u tiya hikuva hi wena la nga ta fumisa tiko leri misava leyi ndzi hlambanyeleke vatata wa vona ku va nyika yona. 
7 Tiya mbilu, u tiya swinene, u hiseka ku endla hi nawu hinkwawo lowu Muxe, nandza wa mina a ku leriseke wona; u nga tshuki u hambuka eka wona exineneni, hambi ku ri eximatsini, leswaku u ta kateka eswilweni hinkwaswo leswi u nga ta swi sungula. 
8 Buku ya nawu lowu, yi nga tshuki yi va kule ni nomu wa wena, kambe u yi anakanya vusiku ni nhlekanhi, u hiseka ku endla hinkwaswo leswi tsariweke kona, hi kona u nga ta kateka etindleleni ta wena, u ta tsaka. 
9 Xana a ndzi ku lerisanga ndzi ku: ‘Tiya mbilu, u tiya: u nga chavi, u nga tsemeki nhlana; hikuva Yehovha, Xikwembu xa wena, xi na wena hinkwako laha u nga ta ya kona.’ ”
10 Kutani Yoxuwa a lerisa tindhuna ta tiko, a ku: 
11 “Fambani exikarhi ka mixaxa, mi lerisa tiko, mi ku: ‘Longani, hikuva loko ku hundzile masiku manharhu, mi ta pela Yordani loyi, ku ya teka tiko leri Yehovha, Xikwembu xa n'wina, a mi nyikaka rona ku ri fuma.’ ”
12 Yoxuwa a byela va Rhuveni ni va Gadi, ni va hafu ya nyimba ya Manase, a ku: 
13 “Tsundzukani leswi Muxe, nandza wa Yehovha, a mi leriseke swona, loko a te: ‘Yehovha, Xikwembu xa n'wina, u mi nyikile ku wisa, u mi nyikile tiko leri,’ 
14 vasati va n'wina, ni swihlangi swa n'wina, ni swifuwo swa n'wina swi ta sala etikweni leri Muxe a mi nyikeke rona ehase ka Yordani; kambe n'wina mi ta famba mi hlomile emahlweni ka vamakwenu, mi ri hinkwenu vavanuna va matimba, ni tinhenha, mi ta va pfuna, 
15 Yehovha a kondza a nyika vamakwenu ku wisa kukotisa n'wina; kutani na vona va ta nghena etikweni leri Yehovha, Xikwembu xa n'wina, a va nyikaka rona ku ri fuma; hi kona mi nga ta tlhelela etikweni leri nga ra n'wina, kutani mi ta ri fuma, ri ri tiko leri Muxe, nandza wa Yehovha, a mi nyikeke rona ehase ka Yordani, evuxeni.”
16 Va hlamula, va ku eka Yoxuwa: “Hi ta endla hinkwaswo leswi u hi leriseke swona, hi ta ya hinkwako laha u nga ta hi rhumela kona. 
17 Kukotisa leswi hi yingiseke Muxe etimhakeni hinkwato, hi ta ku yingisa. Ntsena Yehovha, Xikwembu xa wena, a a ve na wena kukotisa leswi ingi a a ri na Muxe. 
18 Un'wana ni un'wana la nga ta ala ku endla hi ku lerisa ka wena, loko a nga yingisi marito ya wena eswilweni hinkwaswo leswi u nga ta n'wi lerisa swona, u ta dlawa; ntsena, tiya mbilu, u tiya.”
YOXUWA 2
01 Yoxuwa, n'wana Nuni, a rhuma vakamberi vambirhi exihundleni, a ri eXitimi, a ku eka vona: “Fambani, mi ya kamba tiko ra Kanana na Yeriko.” Va suka, kutani va ya fika endlwini ya nghwavava, vito ra yena a a ri Rahava, va etlela kona. 
2 Hosi ya Yeriko yi byeriwa mhaka leyi, va ku: “Waswivo, vavanuna va vana va Israele va tile halenu nivusiku ku kamba tiko.” 
3 Kutani hosi ya Yeriko yi lerisa Rahava yi ku: “Humesa vavanuna lava fikeke eka wena, lava ngheneke endlwini ya wena, hikuva va tile ku kambela tiko hinkwaro.” 
4 Kavaloko loyi a teka vavanuna lavambirhi a va fihla, kutani a ku: “Kunene vavanuna va tile eka mina kambe a ndzi va tivi laha va pfaka kona; 
5 kutani loko va lava ku pfala nyangwa ya muti byi ri vusikwanyana, vanhu lava va humile; a ndzi tivi laha va yeke kona; hatlisani ku va landza, hikuva mi nga va kuma.” 
6 Kambe a a va khandziyisile elwangwini, a va fihla ehansi ka tinyandza ta ntsembyana, leti a ti anekeke elwangwini. 
7 Kutani vanhu lava va va landzela endleleni leyi kongomaka emahlalukweni ya Yordani; kuteloko ku humile lava va va hlongorisaka, nyangwa yi pfariwa.
8 Kakuloko vakamberi va nga si etlela, wansati a khandziya eka vona ehenhla ka lwangu; 
9 a ku eka vona: “Ndza swi tiva leswaku Yehovha u mi nyikile tiko leri, hikuva nchavo lowu mi wu pfuxeke wu hi wele ehenhla, kutani vaaki hinkwavo va tiko va hele timbilu emahlweni ka n'wina. 
10 Hikuva hi twile hilaha Yehovha a omiseke mati ya Lwandle ro Tshwuka emahlweni ka n'wina, loko mi huma eEgipta, ni laha mi endleke hakona eka tihosi timbirhi ta Vaamori ehase ka Yordani, a nga Sihoni na Ogo, lava mi nga va yirisa. 
11 Hi swi yingisile, kutani timbilu ta hina ti n'okile; a ku nga ha vi na ku tiya eka hina emahlweni ka n'wina: hikuva i Yehovha, Xikwembu xa n'wina, lexi nga Xikwembu le henhla ematilweni, ni la hansi emisaveni. 
12 Sweswi, ndza mi khongela, ndzi hlambanyeleni ha Yehovha leswaku, kukotisa leswi ndzi mi tsetseleleke, na n'wina mi ta tsetselela yindlu ya tatana, kambe ndzi nyikeni xitshembiso lexi tiyeke, 
13 leswaku mi ta hanyisa tatana na manana, ni vamakwerhu va vavanuna, ni va vavasati, ni hinkwavo va tindlu ta vona, mi ponisa mimoya ya hina eku feni.” 
14 Vavanuna lava va ku eka yena: “Vutomi bya hina ematshan'weni ya n'wina ku fa loko mi nga byeli munhu timhaka ta hina kutakuloko Yehovha a hi nyikile tiko, hi ta mi tsetselela ni ku mi endlela leswinene.”
15 Kavaloko a va xikisa hi pindza efasitereni, hikuva yindlu ya yena a yi akiwile swin'we ni rirhangu, kutani a akile erirhangwini. 
16 A ku eka vona: “Yanani entshaveni leswaku lava mi landzaka va nga tshuki va hlangana na n'wina, mi ta tumbela kona hi masiku manharhu, va ko va vuya; hi kona mi nga ta famba endleleni ya n'wina.” 
17 Vanhu lava va ku eka yena: “Hi ta endla hi mukhuva wolowo ku tintshunxa ka leswi u hi hlambanyiseke swona sweswi: 
18 Kutakuloko hi fikile etikweni leri, u ta boha ngoti leyi ya xivunguvungu efasitereni leri u hi xikiseke ha rona; kambe u ta hlengeleta endlwini ya wena, tata wa wena, ni mana wa wena ni vamakwenu, ni ndyangu hinkwawo wa tata wa wena. 
19 Mani na mani la nga ta huma enyangweni ya yindlu ya wena, ku ya ehandle, ngati ya yena yi ta va enhlokweni ya yena, kutani hi nga ka hi nga vi na nandzu. Kambe un'wana ni un'wana la nga ta va na wena endlwini, loko a dlawa, ngati ya yena yi ta va etinhlokweni ta hina. 
20 Ni loko u rungula timhaka ta hina, hi ta tshunxiwa eku hlambanyeni loko u hi boheke hakona.” 
21 Kutani a ku: “A swi ve tano hilaha mi nga vula hakona!” Kavaloko a va lela, va famba. Yena a sala a boha ngoti ya xivunguvungu efasitereni.
22 Kutani va famba va ya fika entshaveni; va tshama kona masiku manharhu, lava va va landzeke va ko va vuya; lava va va landzeke va va lava endleleni hinkwayo kambe a va va kumanga. 
23 Vavanuna lavambirhi va timukela, va rhelela entshaveni, va pela Yordani, kutani va fika eka Yoxuwa, n'wana Nuni, va n'wi ambela timhaka hinkwato leti va humeleleke. 
24 Va ku eka Yoxuwa: “Kunene Yehovha u nyiketile tiko hinkwaro emavokweni ya hina, na vona vaaki hinkwavo va tiko va hele timbilu emahlweni ka hina.”
YOXUWA 3
01 Yoxuwa a pfuka nimixo, kutani vana va Israele hinkwavo va suka eXitimi na yena, va ya fika eYordani, va yima kona, va nga si pela nambu. 
2 Endzhaku ka masiku manharhu, tindhuna ti famba emixaxeni, 
3 ti lerisa vunyingi ti ku: “Kutakuloko mi vona areka ya ntwanano wa Yehovha, Xikwembu xa n'wina, yi rhwariwa hi vaprista va Valevhi, mi ta suka laha mi goveke kona, mi famba endzhaku ka yona. 
4 Ntsena mpfhuka wa swisungunhu swa 2 000 wu ta va kona exikarhi ka yona, na n'wina; mi nga tshuki mi yi tshinelela leswaku mi vona swinene ndlela leyi mi nga ta famba ha yona, hikuva a mi si famba endleleni leyi hambi tolo hambi tolweni.” 
5 Yoxuwa a byela tiko, a ku: “Tibasisani, hikuva mundzuku Yehovha u ta endla mahlori exikarhi ka n'wina.” 
6 Kutani Yoxuwa a byela vaprista, a ku: “Tekani areka ya ntwanano, mi famba emahlweni ka tiko.” Kavaloko va tlakula areka ya ntwanano, kutani va famba emahlweni ka tiko.
7 Yehovha a ku eka Yoxuwa: “Namuntlha ndzi ta sungula ku ku kurisa emahlweni ka Vaisraele hinkwavo, va ta tiva leswaku ndzi ta va na wena kukotisa leswi ingi ndzi ri na Muxe. 
8 Kambe wena lerisa vaprista lava rhwalaka areka ya ntwanano, u ku eka vona: ‘Kutakuloko mi fika ekusuhi ni mati ya Yordani, mi ta yima enambyeni wa Yordani.’ ”
9 Yoxuwa a ku eka vana va Israele: “Tshinelani, mi yingisa marito ya Yehovha, Xikwembu xa n'wina.” 
10 Kutani Yoxuwa a ku: “Mi ta tiva hi lexi, leswaku ku ni Xikwembu lexi hanyaka exikarhi ka n'wina, ni leswaku xi ta hlongola kunene emahlweni ka n'wina Vakanana, ni Vahiti, ni Vahivhi, ni Vaperesi, ni Vagirigaxi, ni Vaamori, ni Vayebusi. 
11 Maswivo, areka ya ntwanano wa Hosi ya misava hinkwayo, yi ta famba emahlweni ka n'wina enambyeni wa Yordani. 
12 Kutani sweswi, humesani vavanuna va 12 exikarhi ka tinxaka ta Israele, wanuna un'we enyimbeni yin'wana ni yin'wana: 
13 Kutakuloko mikondzo ya vaprista lava rhwalaka areka ya Yehovha, Hosi ya misava hinkwayo, yi nghena ematini ya Yordani, mati ya Yordani lama pfaka hi le henhla ma ta avanyisiwa, kutani ma ta yima ma endla xitsunga.”
14 Tiko ri huma emixaxeni ya rona ku ya pela Yordani, kutani vaprista lava rhwalaka areka ya ntwanano, va famba emahlweni ka tiko. 
15 Kuteloko vaprista lava rhwalaka areka va fika eYordani, ni loko mikondzo ya vona yi nghena ematini (kambe nambu wa Yordani wu tala, wu huma eribuwini hinkwako enkarhini hinkwawo wa ku tshovela), 
16 hi kona mati lama rhelelaka, lama humaka ehenhla, ma yima, ma tlakuka, ma endla nhlengeleto ekule swinene, ku fika ekusuhi na Adama, muti lowu nga tlhelo ra Saretani; ni mati lama rhelelaka Lwandle ra Rivala, ri nga Lwandle ra Munyu, ma hungutiwa hinkwawo, kutani tiko ri pela ku langutana na Yeriko. 
17 Vaprista lava rhwalaka areka ya ntwanano wa Yehovha, va yima va tiyile hi milenge laha ku omeke exikarhi ka Yordani, kutani Vaisraele hinkwavo va famba laha ku omeke, vaprista va yima kona, tiko hinkwaro ri ko ri heta ku pela Yordani.
YOXUWA 4
01 Kuteloko tiko hinkwaro ri perile Yordani, Yehovha a ku eka Yoxuwa: 
2 “Tekani vavanuna va 12, wanuna un'we hi nyimba yin'wana ni yin'wana; 
3 mi va lerisa, mi ku: ‘Tekani kwala exikarhi ka nambu, laha vaprista va yimeke kona va tiyile, maribye ya 12, mi ma rhwala, mi ma veka laha mi nga ta gova kona vusiku lebyi.’ ” 
4 Yoxuwa a vitana vanhu lava va 12 lava a va hlawuleke exikarhi ka vana va Israele, wanuna un'we hi nyimba yin'wana ni yin'wana; 
5 a ku eka vona: “Hundzelani emahlweni ka areka ya Yehovha, Xikwembu xa n'wina exikarhi ka Yordani un'wana ni un'wana a tlakula ribye a ri rhwala ekhatleni ra yena, hi ntsengo wa tinyimba ta vana va Israele, 
6 leswaku wu va mfungho exikarhi ka n'wina. Kutakuloko vana va n'wina va mi vutisa siku rin'wana, va ku: ‘Maribye lawa ma mi kombisa yini xana?’ 
7 Mi ta ku eka vona: Mati ya Yordani ma avanile emahlweni ka areka ya ntwanano wa Yehovha; loko yi pela Yordani, mati ya Yordani ma avanile, kutani maribye lawa, i xitsundzuxo eka vana va Israele hilaha ku nga heriki.”
8 Vana va Israele va endla hilaha Yoxuwa a va leriseke hakona; va teka maribye ya 12 exikarhi ka Yordani, hilaha Yehovha a leriseke Yoxuwa hakona, hi ntsengo wa tinyimba ta vana va Israele; va ma rhwala ku ya fika exivandleni lexi va etleleke eka xona, va ma veka kona. 
9 Yoxuwa a yimisa ni maribye ya 12 exikarhi ka Yordani, laha ku nga yima mikondzo ya vaprista lava rhwalaka areka ya ntwanano, kutani ma yimile kona ku fika namuntlha.
10 Vaprista lava rhwalaka areka va yimile exikarhi ka Yordani ku ko ku endliwa hinkwaswo leswi Yehovha a leriseke Yoxuwa ku byela tiko, hilaha Muxe a leriseke swilo hinkwaswo eka Yoxuwa, kutani tiko ri hatlisa ri pela. 
11 Kuteloko tiko hinkwaro ri perile ri hela, areka ya Yehovha, ni vaprista va hundza emahlweni ka tiko. 
12 Vana va Rhuveni, ni vana va Gadi, ni hafu ya nyimba ya Manase, va famba va hlomile emahlweni ka vana va Israele, hilaha Muxe a va byeleke hakona. 
13 Va lava ku va vavanuna va 40 000, lava hlomeke, lava hundzeke emahlweni ka Yehovha ku ya lwa erivaleni ra Yeriko. 
14 Hi siku lero, Yehovha a kurisa Yoxuwa emahlweni ka Vaisraele hinkwavo, kutani va n'wi chava kukota leswi va chaveke Muxe hi masiku hinkwawo ya ku hanyaka yena.
15 Yehovha a byela Yoxuwa, a ku: 
16 “Byela vaprista lava rhwalaka areka ya vumbhoni va huma eYordani.” 
17 Kutani Yoxuwa a lerisa vaprista, a ku: “Humani eYordani!” 
18 Kuteloko vaprista lava rhwalaka areka ya ntwanano wa Yehovha va humile exikarhi ka Yordani, enkarhini lowu mikondzo ya vona yi suka yi kandziya laha ku omeke, mati ya Yordani ma tlhelela endhawini ya wona, ma huma kukotisa khale eribuwini hinkwako.
19 Tiko ri humile eYordani hi siku ra khume ra n'hweti yo sungula, kutani ri ya gova eGiligala, endzilakaneni wa le vuxeni ka Yeriko.
20 Yoxuwa a yimisa eGiligala, maribye ya 12 lawa va ma humeseke eYordani. 
21 Kutani a byela vana va Israele, a ku: “Kungakuloko vana va n'wina va vutisa siku rin'wana vatata wa vona, va ku: ‘Maribye lawa i yini xana?’ 
22 Mi ta dyondzisa vana va n'wina ha wona, mi ku eka vona: Israele u perile Yordani loyi, laha ku omeke. 
23 Hikuva Yehovha Xikwembu xa n'wina, xi phyisile mati ya Yordani emahlweni ka n'wina mi ko mi pela, 
24 leswaku matiko hinkwawo ya misava ma tiva leswaku voko ra Yehovha ri ni matimba, mi ta chava Yehovha, Xikwembu xa n'wina hi laha ku nga heriki.”
YOXUWA 5
01 Tihosi ta Vaamori leti nga evupeladyambu ka Yordani, ni tihosi hinkwato ta Vakanana leti nga eribuwini ra lwandle, kuteloko ti twile leswaku Yehovha a omisile mati ya Yordani emahlweni ka vana va Israele va ko va pela, timbilu ta tona ti nyuka, ti tsemeka mihlana emahlweni ka vana va Israele.
2 Enkarhini wolowo, Yehovha a ku eka Yoxuwa: “Endla mikwana ya maribye, u yimbisa kambe vana va Israele ra vumbirhi.” 
3 Kavaloko Yoxuwa a endla mikwana ya maribye kutani a yimbisa vana va Israele entsungeni wa Haraloti. 
4 Yoxuwa a va yimbisa hikwalaho ka mhaka leyi: Tiko hinkwaro leri humeke eEgipta, va nga vavanuna lava hlomeke hinkwavo, a va file emananga, endleleni, loko va humile eEgipta; 
5 tiko hinkwaro loko ri hume eEgipta ri yimbisiwile; kambe hinkwavo lava tswariweke emananga, endleleni, loko va humile eEgipta, a va yimbisiwanga. 
6 Hikuva hi malembe ya 40, vana va Israele a va famba emananga, tiko hinkwaro ri ko ri herisiwa, va ri vavanuna lava hlomaka, lava humeke eEgipta, lava nga yingisangiki rito ra Yehovha; hikwalaho, Yehovha u va hlambanyele leswaku va nga ka va nga voni tiko leri Yehovha a hlambanyeleke vatata wa vona ku hi nyika rona, ri nga tiko leri khulukelaka hi ntswamba ni vulombe. 
7 Kutani u vekile vana va vona ematshan'weni ya vona; hi vona lava yimbisiweke hi Yoxuwa, hikuva a va nga yimbanga, leswi va nga yimbisiwangiki endleleni. 
8 Kuteloko va hetile ku yimbisa tiko hinkwaro, va tshama evutshan'weni bya vona, emixaxeni, va ko va hola. 
9 Kutani Yehovha a ku eka Yoxuwa: “Namuntlha ndzi vumbuluxile tingana ta Egipta, ndzi ti susile ehenhla ka n'wina.” Kutani xivandla lexi xi thyiwa Giligala ku fika namuntlha.
10 Vana va Israele va dzima mixaxa eGiligala, kutani va endla Paseka hi siku ra 14 ra n'hweti, nimadyambu erivaleni ra Yeriko. 
11 Hi siku leri tlhandlamaka Paseka va dya mavele ya tiko: xi ri xinkwa lexo kala comela ni tindzhoho leti oxiweke. 
12 Kutani manna yi kala siku leri tlhandlamaka leri va dyeke ha rona mavele ya tiko; vana va Israele a va ha yi kumanga manna, kambe va dya lembe leri, leswi milaka etikweni ra Kanana.
13 Kuteloko Yoxuwa a ri ekusuhi na Yeriko, a tlakusa mahlo a languta; kutani waswivo, wanuna a a yimile emahlweni ka yena, a ri ni tlhari leri vangamaka evokweni ra yena; Yoxuwa a ya eka yena, a ku: “U wa ka hina xana, kumbe u wa valala va hina?” 
14 A hlamula, a ku: “E-e, hikuva ndzi hosi ya nyimpi ya Yehovha; ndza ha ku ta sweswi.” Kavaloko Yoxuwa a korhama ehansi hi mombo wa yena, a khinsama, kutani a ku eka yena: “Xana hosi yanga yi ri yini eka nandza wa yena xana?” 
15 Hosi ya nyimpi ya Yehovha yi ku eka Yoxuwa: “Susa tintanghu emilengeni ya wena hikuva ndhawu leyi u yimeke eka yona yi hlawuriwile.” Kutani Yoxuwa a endlisa sweswo.
YOXUWA 6
01 Yeriko a wu biyiwile kambe wu pfariwile hikuva a va chava vana va Israele; a ku vanga na munhu la humaka ni la nghenaka.
2 Yehovha a ku eka Yoxuwa: “Languta, ndzi nyiketile emavokweni ya wena, Yeriko ni hosi ya kona, ni tinhenha ta kona. 
3 Fambani, mi rhendzelekela muti, n'wina vavanuna hinkwenu lami hlomeke, mi rhendzelekela muti kan'we hi ku famba ematlhelweni hinkwawo: u ta endlisa sweswo hi masiku ya 6. 
4 Vaprista va 7 va ta rhwala tinanga ta 7 leti pfumaka emahlweni ka areka; siku ra 7 mi ta rhendzelekela muti kantlhanu na kambirhi; kutani vaprista va ta yimba tinanga. 
5 Kutakuloko va yimba mhalamhala leyi pfumaka, ni loko mi twa mpfumawulo wa nanga, tiko hinkwaro ri ta ba huwa leyikulu, hikwalaho rirhangu ra muti ri ta wa, ri mbundzumuka, kutani tiko ri ta khandziya, un'wana ni un'wana a kongoma emahlweni ka yena.”
6 Kutani Yoxuwa, n'wana Nuni, a vitana vaprista, a ku eka vona: “Tlakulani areka ya ntwanano, kambe vaprista va 7 a va tamele tinanga ta 7 leti pfumaka emahlweni ka areka ya Yehovha.” 
7 Kutani va ku eka tiko: “Fambani, mi rhendzelekela muti kutani vanhu lava hlomaka a va hundze emahlweni ka areka ya Yehovha.”
8 Kuteloko Yoxuwa a byerile tiko, vaprista va 7 lava rhwalaka tinanga leti pfumaka ta 7 emahlweni ka Yehovha, va hundza, va yimba tinanga, kutani areka ya ntwanano wa Yehovha yi famba endzhaku ka vona. 
9 Vavanuna lava hlomaka a va famba emahlweni ka vaprista lava yimbaka tinanga, kutani ntlawa wa le ndzhaku a wu landza areka; loko va ri karhi va famba, a va yimba tinanga. 
10 Yoxuwa a a lerisile tiko a ku: “Mi nga huweleli; marito ya n'wina ma nga twakali, ku nga humi ni rito rin'we emilon'wini ya n'wina, ku ko ku fika siku leri ndzi nga ta ku eka n'wina: ‘Huwelelani!’ hi kona mi nga ta huwelela.” 
11 Kavaloko areka ya Yehovha yi famba yi rhendzelekela muti kan'we kutani va ya nghena emixaxeni va etlela kona emixaxeni.
12 Kute nimixo, Yoxuwa a hatlisa a pfuka, kutani vaprista va ya rhwala areka ya Yehovha. 
13 Vaprista va 7 lava tameleke tinanga ta 7 leti pfumaka emahlweni ka areka ya Yehovha, va ri karhi va famba va yimba tinanga, ni vanhu lava hlomaka a va famba emahlweni ka vona, kutani ntlawa wa le ndzhaku a wu landza areka ya Yehovha; loko a va ri karhi va famba, a va yimba tinanga. 
14 Hi siku ra vumbirhi va rhendzelekela muti kan'we, kutani va tlhelela emixaxeni, va endlisa sweswo hi masiku ya ntlhanu na rin'we.
15 Hi siku ra 7, va vindzuka, loko vurhonga byi tsuvuka, kutani va rhendzelekela muti eka ntlhanu na kambirhi hi mukhuva wolowo. 
16 Kakuloko va ha famba eka ntlhanu na kambirhi, ni loko vaprista va yimba tinanga, Yoxuwa a ku eka tiko: “Huwelelani! Hikuva Yehovha u mi nyiketile muti. 
17 Muti ni hinkwaswo leswi nga eka wona swi ta yila eka Yehovha; ku ta hanya Rahava nghwavava ntsena, ni hinkwavo lava nga na yena endlwini ya yena, hikuva u fihlile tintsumi leti hi ti rhumeke. 
18 Ntsena, loko mi ri n'wina, chavani leswo yila leswaku mi nga tshuki mi tiyirisa hi ku teka swo yila, mi nga yirisi mixaxa ya Israele, ni ku yi pfilunganya. 
19 Silivhere hinkwayo, ni nsuku hinkwawo, ni swibya hinkwaswo swa koporo ni swa nhumbu, swi ta hlawuleriwa Yehovha; swi ta nghena exumeni xa Yehovha.”
20 Kavaloko tiko ri ba huwa, ni vaprista va yimba tinanga. Kuteloko tiko ri twile mpfumawulo wa nanga, ri ba huwa leyikulu, kutani rirhangu ri mbundzumuka ri wa ehansi, kutani tiko ri khandziya emutini, un'wana ni un'wana a kongoma emahlweni ka yena, kutani va teka muti. 
21 Va yirisa hinkwaswo leswi nga emutini, vavanuna ni vavasati ni lavantshwa, ni va khale, ni tihomu, ni tinyimpfu ni timbhongolo, va swi dlaya hi matlhari.
22 Yoxuwa a ku eka vanhu lavambirhi lava kambeke tiko: “Yanani endlwini ya nghwavava, mi humesa kona nsati loyi ni vanhu hinkwavo va yena, hilaha mi n'wi hlambanyeleke hakona.” 
23 Kavaloko majaha, lawa ingi ma ri tinhlori, ma nghena, ma ya humesa Rahava ni tata wa yena, ni mana wa yena, ni vamakwavo, ni hinkwaswo leswi ngi swi ri swa yena: va humesa va yindlu ya yena hinkwavo kutani va va yisa ehandle ka mixaxa ya Israele. 
24 Kutani va hisa muti ni hinkwaswo leswi nga eka wona; ntsena va veka exumeni xa yindlu ya Yehovha silivhere, ni nsuku, ni swibya swa koporo ni swa nhumbu. 
25 Yoxuwa a hanyisa Rahava wa nghwavava, ni yindlu ya tata wa yena, ni hinkwaswo leswi ngi swi ri swa yena; kutani u akile exikarhi ka Israele ku fika namuntlha, hikuva u fihlile tintsumi leti Yoxuwa a nga ti rhuma ku kamba Yeriko.
26 Enkarhini wolowo Yoxuwa a hlambanya, a ku: “Ku ta rhukaniwa emahlweni ka Yehovha, munhu la nga ta pfuxa muti lowu wa Yeriko; u ta aka masungulo ya wona ehenhla ka mativula ya yena, ni tinyangwa ta wona ehenhla ka xigumandzeni xa yena.” 
27 Yehovha a a ri na Yoxuwa, kutani ku twala ka yena a ku hangalaka etikweni hinkwaro.
YOXUWA 7
01 Vana va Israele va tilavele nandzu hikwalaho ka anathema (leswo yila); Akani, n'wana Karimi, n'wana Zabidi, n'wana Zera, wa nyimba ya Yuda, a teka leswi yirisiweke kutani Yehovha a karihela vana va Israele.
2 Yoxuwa, loko a a ri Yeriko, a rhuma vanhu eka Ayi, ekusuhi na Beta-Avene, evuxeni bya Betele, a ku eka vona: “Khandziyani mi ya kamba tiko. Kutani vanhu lava va khandziya, va ya kamba Ayi. 
3 Va tlhelela eka Yoxuwa, va ku eka yena: Tiko ri nga tshuki ri tlhandluka hinkwaro, vanhu lava lavaka ku va 2 000, kumbe 3 000, a va khandziye kona, va ta hlula Ayi. U nga karhati tiko hinkwaro hikuva a va talanga.” 
4 Kutani vanhu va tiko lava lavaka ku va 3 000, va khandziya kona, kambe va baleka emahlweni ka vanhu va Ayi. 
5 Vanhu va Ayi va dlaya vanhu va vona lava lavaka ku va 36, kutani va va hlongorisa emahlweni ka nyangwa, ku fika eXebarimi, va va hlula eku rheleleni, kutani mbilu ya tiko yi nyuka yi fana ni mati.
6 Yoxuwa a handzula tinguvu ta yena, kutani a tiwisa ehansi hi mombo wa yena emahlweni ka areka ya Yehovha ku fika nimadyambu, a ri ni vakulukumba va Israele, kutani va chela ntshuri etinhlokweni ta vona. 
7 Kavaloko Yoxuwa a ku: “Yo! Hosi Yehovha, u perisele yini-ke tiko leri eYordani, ku hi nyiketa emavokweni ya Vaamori, ni ku hi lovisa? Ingi loko hi pfumerile ku tshama ehase ka Yordani! 
8 Ndzi nga vula yini, Hosi, leswi Israele a fularheleke valala va yena? 
9 Vakanana, ni vaaki hinkwavo va tiko va ta swi twa, va ta hi rhendzela, va ta susa vito ra hina emisaveni; kutani u ta endla yini hi vito ra wena lerikulu xana?”
10 Yehovha a ku eka Yoxuwa: “Pfuka, u titlatlalatela yini hi mombo xana? 
11 Israele u dyohile, u tlurile ntwanano wa mina lowu ndzi va leriseke wona kambe va tekile leswo yila, va swi yivile va va, va swi fihla etinhundzwini ta vona. 
12 Hikwalaho, vana va Israele va nga ka va nga tiyi emahlweni ka valala va vona, va ta fularhela valala va vona hikuva va yila. Ndzi nga ka ndzi nga ha vi na n'wina loko mi nga herisi leswo yila exikarhi ka n'wina. 
13 Pfuka, u hlawula tiko, u ku: ‘Tihlawulelani mundzuku. Hikuva Yehovha, Xikwembu xa Israele, u vula sweswo, a ku: “Ku ni ku yila exikarhi ka wena, Israele! U nga ka u nga ha tiyi emahlweni ka valala va wena, mi ko mi susa leswo yila exikarhi ka n'wina.” 
14 Ni mixo mi ta tshinela hi tinyimba, kutani nyimba leyi Yehovha a nga ta yi khoma, vi ta tshinela hi tindlu, kutani yindlu leyi Yehovha a nga ta yi khoma, yi ta tshinela hi mindyangu, kutani ndyangu lowu Yehovha a nga ta wu khoma, wu ta tshinela hi vanhu. 
15 Kutani loyi a nga ta kumiwa a ri ni leswo yila, u ta hisiwa ni hinkwaswo leswi nga swa yena, hikuva u tlurile ntwanano wa Yehovha, u endlile leswo biha ngopfu eIsraeleni.’ ”
16 Yoxuwa a pfuka nimixo, kutani a tshineta Israele hi tinyimba, kutani nyimba ya Yuda yi khomiwa. 
17 A tshineta tindlu ta Yuda, kutani yindlu ya Zera yi khomiwa, a tshineta yindlu ta Zera hi mindyangu, kutani Zabidi a khomiwa. 
18 A tshineta ndyangu wa yena hi vanhu, kutani Akani, n'wana Karimi, n'wana Zabidi, n'wana Zera, wa nyimba ya Yuda, a khomiwa.
19 Yoxuwa a ku eka Akani: “N'wananga dzunisa Yehovha, Xikwembu xa Israele u n'wi vonga, kutani u ndzi byela lexi u xi endleke, u nga ndzi fihleli xona.” 
20 Kutani Akani a hlamula, a ku eka Yoxuwa: “Hi swona, hi mina loyi ndzi nga dyohela Yehovha, Xikwembu xa Israele ndzi endlile swoleswo: 
21 Ndzi vonile exumeni nguvu leyo saseka, ya Xinara, ni madzana mambirhi ya tixikele ta silivhere, ni nsuku lowu vumbiweke wa tixikele ta 50 ta ku tika, ndzi swi naverile, ndzi va ndzi swi teka; kutani waswivo, swi fihliwile emisaveni entsongeni wa mina, kambe mali yi le hansi ka swona.” 
22 Yoxuwa a rhuma tintsumi; ti tsutsuma entsongeni wa yena, kutani maswivo, swilo leswi a swi fihliwile entsongeni, ni mali a yi ri ehansi. 
23 Va ya swi teka entsongeni, va swi tisa eka Yoxuwa ni ka vana va Israele kutani va swi veka emahlweni ka Yehovha. 
24 Kavaloko Yoxuwa ni Vaisraele hinkwavo va khoma Akani, n'wana Zera, ni mali, ni nguvu, ni nsuku, ni vana va yena va xinuna ni va xisati, ni tihomu ta yena, ni timbhongolo ta yena, ni tinyimpfu ta yena, ni ntsonga wa yena, ni hinkwaswo swa yena, va swi yisa enkoveni wa Akora. 
25 Kutani Yoxuwa a ku: “U hi pfilunganyisele yini-ke? Yehovha u ta ku pfilunganyisa namuntlha!” Kavaloko Vaisraele hinkwavo va n'wi khandla hi maribye, kutani va va hisa, va va dlaya hi maribye. 
26 Kambe va aka ehenhla ka yena nhulu leyikulu leyi nga kona ni namuntlha. Kutani Yehovha a tlhela evukarini lebyikulu bya yena; hikwalaho va thya, ni namuntlha, ndhawu leyi, nkova wa Akora (ku pfilunganya).
YOXUWA 8
01 Yehovha a ku eka Yoxuwa: “U nga chavi, u nga heli mbilu! Famba ni hinkwavo lava hlomaka, u ya lwa na Ayi. Vona, ndzi nyiketile emavokweni ya wena hosi ya Ayi, ni vanhu va yona, ni muti wa yona, ni tiko ra yona. 
2 U ta endlela Ayi ni hosi ya yena kukota leswi u swi endleleke Yeriko ni hosi ya yena ntsena mi ta titekela vukosi bya yena ni swifuwo swa yena. Veka vanhu endzhaku ka muti, va wu tumbelela.”
3 Kavaloko Yoxuwa a pfuka a ri ni vanhu hinkwavo lava hlomeke ku ya lwa na Ayi, kambe Yoxuwa a hlawula vanhu va 30 000, ti nga tinhenha, a va rhuma nivusiku, 
4 a va lerisa, a ku: “Tilanguteleni, mi ta etlelela muti endzhaku ka wona, mi nga tshineli ekule ni muti, kambe mi tilunghisa swinene. 
5 Loko ndzi ri mina ni tiko hinkwaro leri nga na mina, hi ta tshinela ekusuhi ni muti. Kutani, kutakuloko va huma ku ta hlangana na hina kukota leswo sungula, hi ta baleka emahlweni ka vona. 
6 Kutani va ta huma va hi landza, hi ko hi va kokela ekule ni muti; hikuva va ta ku: ‘Va hi balekela kukotisa leswo sungula.’ Sweswo hi ta baleka emahlweni ka vona. 
7 Loko mi ri n'wina, mi ta pfuka eku tumbeleni mi ta nghena emutini, kutani Yehovha Xikwembu xa n'wina, xi ta wu nyiketa emavokweni ya n'wina. 
8 Kutakuloko mi tekile muti, mi ta wu hisa hi ndzilo. Mi ta endla hilaha Yehovha a leriseke hakona. Vonani, ndzi mi lerisile sweswo.” 
9 Yoxuwa a va rhuma kutani va suka va ya tumbela, va ya yima exikarhi ka Betele na Ayi, evupeladyambu ka Ayi; kambe Yoxuwa a tshama vusiku lebyi exikarhi ka tiko.
10 Yoxuwa a pfuka nimixo, a kamba tiko, kutani a famba ku ya lwa na Ayi, yena ni vakulukumba va Israele va ri emahlweni ka tiko. 
11 Hinkwavo vanhu lava hlomeke lava ngi va ri na yena va famba, va tshinelela kutani va ya yima emahlweni ka muti, va gova en'walungwini ka Ayi; nkova a wu ri exikarhi ka vona na Ayi. 
12 Kavaloko a teka vanhu lava lavaka ku va 5 000 kutani a va veka va tumbela, exikarhi ka Betele na Ayi, evupeladyambu ka muti. 
13 Kutani tiko hinkwaro leri nga emixaxeni ri tilunghisa en'walungwini ka muti, kambe vatumberi a va ri evupeladyambu ka muti kutani Yoxuwa a famba vusiku lebyi exikarhi ka nkova.
14 Kakuloko hosi ya Ayi yi vona sweswo, vanhu va muti va pfuka nimixo, va hatlisa va huma ku ya hlangana na Israele ku lwa na yena ni tiko ra yena hinkwaro, va ya hlengeletana endhawini leyi hlawuriweke emahlweni ka nkova; kambe a nga tivanga leswaku va kona lava n'wi tumbelelaka endzhaku ka muti. 
15 Kutani Yoxuwa ni Vaisraele hinkwavo va endla swange va hluriwa hi vona, va baleka endleleni ya mananga. 
16 Kutani tiko hinkwaro leri nga emutini ri hlengeleta hi huwa leyikulu ku va hlongorisa; kutani va hlongorisa Yoxuwa, va kokiwa ekule ni muti. 
17 A ku nga salanga munhu ni un'we eAyi na Betele la nga humangiki ku ya hlongorisa Israele; va siya muti wu pfuriwile va landza Israele.
18 Kutani Yehovha a ku eka Yoxuwa: “Tshambulutela etlhelo ra Ayi tlhari leri nga evokweni ra wena, hikuva ndzi ta wu nyiketa emavokweni ya wena,” kutani Yoxuwa a tshambulutela etlhelo ra muti tlhari leri ngi ri ri evokweni ra yena. 
19 Kuteloko a tshambulutile voko ra yena, vatumberi va hatlisa va pfuka laha ingi va ri kona, va tsutsuma va nghena emutini, va wu teka, kutani va hatlisa ku wu hisa hi ndzilo. 
20 Vanhu va Ayi va hundzuka va languta, kutani maswivo, musi wa muti wu mbulukela etilweni, a va nga tivi laha va nga balekelaka kona, hikuva tiko leri ngi ri balekele emananga, ri hundzukela leri ri va hlongorisaka. 
21 Yoxuwa ni Vaisraele hinkwavo, kuteloko va vonile leswaku vatumberi va nghenile emutini ni leswaku musi wa muti a wu mbuluka, va hundzuka, kutani va lwa ni vanhu va Ayi. 
22 Van'wana kambe va huma emutini, va ya hlangana na vona; hi mukhuva wolowo, vanhu va Ayi va rhendzeriwa hi va Israele, van'wana va ri etlhelweni rin'wana, van'wana etlhelweni rin'wana; kutani va va dlaya, va ko va nga tshiki mubaleki ni mutsutsumi. 
23 Va khoma hosi ya Ayi, yi ri karhi yi hanya, va yi tisa eka Yoxuwa.
24 Kuteloko Vaisraele va hetile ku dlaya vaaki hinkwavo va Ayi emasin'wini, ni le nhoveni, laha va va hlongoriseke kona, ni loko hinkwavo va wile hi vukari bya tlhari ku fika eka lowa ku hetelela, Vaisraele hinkwavo va tlhelela eAyi, va wu hlasela hi tlhari. 
25 Hinkwavo lava loveke hi siku lero, vavanuna ni vavasati, a va ri 12 000, hinkwavo vanhu va Ayi. 
26 Yoxuwa a nga tlherisangi voko ra yena leri a ri tshambuluteke ri ri ni tlhari, va ko va endla vaaki hinkwavo va Ayi anathema (ku yila). 
27 Vaisraele va titekela swifuwo ntsena ni vukosi bya muti lowu, hilaha Yehovha a leriseke Yoxuwa hakona. 
28 Yoxuwa a hisa Ayi, a endla rhumbi ha wona hilaha ku nga heriki; kambe swi tano ni namuntlha. 
29 Loko yi ri hosi ya Ayi, va n'wi hayeka emurhini ku fika nimadyambu, kutani kakuloko dyambu ri pela, Yoxuwa a va lerisa ku hawula ntsumbu wa yena emurhini, kutani va n'wi cukumeta enyangweni ya muti, va aka ehenhla ka yena nhulu leyikulu ya maribye leyi nga kona ni namuntlha.
30 Kavaloko Yoxuwa a akela Yehovha Xikwembu xa Israele, alitari entshaveni ya Ebali, 
31 hilaha Muxe nandza wa Yehovha a leriseke vana va Israele hakona, hilaha ku tsariweke hakona ebukwini ya nawu wa Muxe; yi ri alitari ya maribye lama nga vatliwangiki hi nsimbhi. Va humesela Yehovha kona tiholokosta, ni magandzelo ya ku khensa. 
32 Kutani a tsala emaribyeni ya alitari timhaka ta nawu wa Muxe lowu a wu tsaleke emahlweni ka vana va Israele.
33 Kutani Vaisraele hinkwavo ni vakulukumba va vona, ni tindhuna ta vona, ni vaavanyisi va vona, va yima ematlhelweni mambirhi ya areka, va langutene ni vaprista ni Valevhi lava rhwalaka areka ya ntwanano wa Yehovha; valuveri va ri swin'we ni vanhu va tiko va ri hafu etlhelweni ra ntshava ya Gerizimi, ni hafu etlhelweni ra ntshava ya Ebali, hilaha Muxe, nandza wa Yehovha, a leriseke hakona ku katekisa tiko ra Israele eku sunguleni. 
34 Endzhaku ka swona a hlaya marito hinkwawo ya nawu, mikateko ni mirhukano, hilaha yi tsariweke hakona hinkwayo ebukwini ya nawu. 
35 A ku vanga na rito rin'we eka hinkwaswo leswi lerisiweke hi Muxe, leri nga hlayiwangiki hi Yoxuwa emahlweni ka nhlengeletano hinkwayo ya Israele, ni le mahlweni ka vavasati, ni vana ni valuveri, lava fambaka exikarhi ka vona.
YOXUWA 9
01 Kuteloko tihosi hinkwato leti nga haleno ka Yordani entshaveni, ni le tikweni leri nga ehansi ni le ribuwini hinkwaro ra Lwandle Lerikulu, laha ku langutaneke na Lebanoni, Vahiti, ni Vaamori, ni Vakanana, ni Vaperesi, ni Vahivhi, ni Vayebusi, loko va twile timhaka teto, 
2 va hlengeletana swin'we hinkwavo, va twanana, ku ya lwa na Yoxuwa na Israele.
3 Kambe vaaki va Gibiyoni, kuteloko va twile hilaha Yoxuwa a tirheke hakona na Yeriko na Ayi, 
4 va endla hi vutlhari na vona: va suka va tekile timbuva va ri ni masaka ya khale timbhongolweni ta vona, ni mikwama ya vhinyo ya khale leyi boxiweke, leyi rhungiweke; 
5 emilengeni ya vona, va vehele tintanghu leta khale, leti laperiweke; emirini, va ambele tinguvu leti hlakaleke, ni vuswa hinkwabyo bya timbuva ta vona a byi omile, ma ri mahlanhla ntsena. 
6 Va ya eka Yoxuwa emixaxeni ya Giligala, kutani va ku eka yena ni ka vavanuna va Israele: “Hi pfe etikweni leri nga ekule, hambiswiritano endlani xinakulobye na hina.” 
7 Kutani vanhu va Israele va ku eka Vahivhi lava: “Swimbe mi akile exikarhi ka hina, xana hi nga endlisa ku yini xinakulobye na n'wina xana?” 
8 Kutani va ku eka Yoxuwa: “Hi malandza ya wena.” Yoxuwa a ku eka vona: “Mi va mani, mi huma kwihi-ke?” 
9 Va ku eka yena: “Malandza ya wena ma sukile etikweni leri nga ekule swinene hikwalaho ka vito ra Yehovha, Xikwembu xa wena, hikuva hi yingisile ntwalo wa yena, ni hinkwaswo leswi a swi endleke eEgipta, 
10 ni hinkwaswo leswi a swi endleleke tihosi timbirhi ta Vaamori ehase ka Yordani, a nga Sihoni hosi ya Hexiboni, na Ogo, hosi ya Baxani, lava akeke eAxitaroto. 
11 Kutani vakulukumba ni vaaki hinkwavo va tiko ra hina va ku eka hina: ‘Tekani timbuva ta ndlela, mi ya hlangana na vona, mi ku eka vona: “Hi malandza ya n'wina, kutani sweswi endlani xinakulobye na hina.” ’ 
12 Vuswa bya hina hi lebyi hi byi tekeke bya ha hisa etindlwini ta hina loko hi suka ku ta eka n'wina; kutani sweswi, byi omile, i mahlanhla ntsena. 
13 Ni mikwama leyi, hi yi cherile yi ri leyintshwa, sweswi yi boxekile; tinguvu ta hina ni tintanghu ta hina hi leti; ti hlakarile hi ku leha lokukulu ka ndlela.” 
14 Kutani vanhu va Israele va pambula timbuva ta vona, kambe va nga vutisanga nomu wa Yehovha. 
15 Kavaloko Yoxuwa a twanana na vona, kutani a endla xinakulobye na vona leswaku va ta tshikiwa va hanya, ni tihosi ta nhlengeletano ti va hlambanyela swona.
16 Kuteloko ku hundzile masiku manharhu ana va endlile xinakulobye na vona, va twa leswaku va tshama ekusuhi na vona, ni leswaku va akile exikarhi ka vona. 
17 Kavaloko vana va Israele va suka va famba, kutani siku ra vunharhu va fika emitini ya vona; miti ya vona a wu ri Gibiyoni, na Kefira, na Beroto na Kiriyata-Yeyarimi. 
18 Kambe vana va Israele a va lwanga na vona hikuva tihosi ta nhlengeletano ti va hlambanyele hi vito ra Yehovha, Xikwembu xa Israele; kambe nhlengeletano hinkwayo yi dzumadzumela tihosi. 
19 Kutani tihosi ti ku eka nhlengeletano hinkwayo: “Hi va hlambanyele hi vito ra Yehovha, Xikwembu xa Israele kutani sweswi hi nga ka hi nga va endli nchumu. 
20 Hi ta endlisa sweswo na vona: Hi ta va tshika va hanya leswaku hi nga tshuki hi kariheriwa hikwalaho ka leswi hi va hlambanyeleke.” 
21 Kutani tihosi ti ku eka vona: “Va ta hanya.” Kutani va va vapandzeri va tihunyi, ni vaki va mati va nhlengeletano hinkwayo, hi laha tihosi ti va byeleke hakona.
22 Kutani Yoxuwa a va vita, a va byela, a ku: “Xana mi hi xisele yini loko mi te: ‘Hi akile ekule na n'wina,’ kasi mi akile exikarhi ka hina? 
23 Sweswi, mi rhuketeriwile; mi nga ka mi nga tshiki ku va makhumbi, mi va vapandzeri va tihunyi ni vaki va mati va yindlu ya Xikwembu xa mina.” 
24 Va hlamula, va ku eka Yoxuwa: “Makhumbi ya wena ma byeriwile leswaku Yehovha, Xikwembu xa wena, xi lerisile Muxe, nandza wa xona, ku mi nyika tiko hinkwaro ni ku heta emahlweni ka n'wina vaaki hinkwavo va tiko; sweswo hi chavile ngopfu hikwalaho ka vutomi bya hina, emahlweni ka n'wina, kutani hi endlile sweswo. 
25 Sweswi-ke, hi le vokweni ra wena. U nga endla eka hina hi ku saseka ni ku lulama, hi laha u nga vonaka hakona.” 
26 Kutani a va endlela sweswo; a va kutsula emavokweni ya vana va Israele leswaku va nga va dlayi. 
27 Yoxuwa a va veka siku lero vapandzeri va tihunyi ni vaki va mati va nhlengeletano ni alitari ya Yehovha ku fika namuntlha, endhawini leyi a nga ta yi hlawula.
YOXUWA 10
01 Adoni-Sedeke, hosi ya Yerusalema, kuteloko a twile leswaku Yoxuwa a tekile Ayi, a va a wu yirisa, ni leswaku a endlele Ayi ni hosi ya kona kukotisa leswi a endleke Yeriko ni hosi ya kona, ni leswaku vaaki va Gibiyoni a va kumile ku rhula ni Vaisraele, ni leswaku a va ri exikarhi ka vona, 
2 a chava ngopfungopfu, hikuva Gibiyoni a wu ri muti lowukulu, kukotisa muti wa tihosi, wu tlula Ayi, kambe vavanuna va wona a ti ri tinhenha. 
3 Kutani Adoni-Sedeke, hosi ya Yerusalema, a rhuma eka Hohamu, hosi ya Hebroni, ni le ka Piramu, hosi ya Yaramutu, ni le ka Yafiya, hosi ya Lakixi, ni ka Debiri, hosi ya Egiloni, a ku eka vona: 
4 Khandziyani eka mina, mi ta ndzi pfuna, hi ta hlasela Gibiyoni, hikuva va twananile na Yoxuwa ni vana va Israele. 
5 Kavaloko tihosi ta ntlhanu ta Vaamori, yi ri hosi ya Yerusalema, ni hosi ya Hebroni, ni hosi ya Yaramutu, ni hosi ya Lakixi, ni hosi ya Egiloni, ti hlengeletana ti khandziya ni tinyimpi ta tona hinkwato, ti ya gova emahlweni ka Gibiyoni ti wu rhendzela.
6 Kutani vanhu va Gibiyoni va rhuma eka Yoxuwa, emixaxeni ya Giligala, va ku eka yena: “U nga tshiki malandza ya wena, hatlisa u khandziya eka hina, u hi kutsula ni ku hi pfuna, hikuva tihosi hinkwato ta Vaamori, leti akeke entshaveni ti hlengeletanele hina.”
7 Kavaloko Yoxuwa a suka eGiligala a ri ni vanhu hinkwavo lava hlomeke ni tinhenha hinkwato. 
8 Kutani Yehovha a ku eka Yoxuwa: “U nga va chavi hikuva ndzi va nyiketile emavokweni ya wena, ku nga ka ku nga tiyi ni un'we emahlweni ka wena.” 
9 Kavaloko Yoxuwa a fika kan'we eka vona; a fambile vusiku hinkwabyo loko a suka eGiligala. 
10 Kutani Yehovha a va hangalasa emahlweni ka Israele kutani Israele a lwa na vona, a va hlula swinene ekusuhi na Gibiyoni; kutani Israele a va hlongorisa endleleni leyi khandziyaka ya Bet-Horoni, a lwa na vona ku fika eAzeka na Makeda. 
11 Kutani, kuteloko va ha balekele Israele eku rheleleni ka Bet-Horoni, Yehovha a va nisela hi le tilweni maribye lamakulu ku fika eAzeka, kutani va fa, lava dlayiweke hi maribye lawa ya xihangu a va tlula lava vana va Israele va va dlayeke hi tlhari.
12 Kavaloko Yoxuwa a vulavula na Yehovha siku Yehovha a nyiketeke Vaamori eka vana va Israele, a ku:“Dyambu, yima ehenhla ka Gibiyoni, na wena n'weti enkoveni wa Ayaloni.” 
13 Kavaloko dyambu ri yima, ni n'weti wu yimisa ku famba ka yona, tiko ri ko ri tirihisela eka valala va rona. A hi timhaka leti tsariweke ebukwini ya La Lulameke xana? Dyambu ri yima etilweni, ri nga hatlisanga ku pela, ku lava ku ringana siku rin'we.
14 A ku vanga na siku kukota siku lero, hambi ku ri emahlweni, hambi ku ri ndzhaku, loko Yehovha a yingisa rito ra munhu; hikuva Yehovha a a lwela Israele. 
15 Kutani Yoxuwa a tlhelela emixaxeni, eGiligala, a ri ni Vaisraele hinkwavo.
16 Kutani tihosi leti ta ntlhanu ti baleka, ti ya tumbela ebakweni ra Makeda. 
17 Kutani va ya byela Yoxuwa, va ku: “Tihosi leti ta ntlhanu, va ti kumile ti tumbele ebakweni ra Makeda.” 
18 Kutani Yoxuwa a ku: “Vumbuluxelani maribye lamakulu enyangweni ya bako, mi veka kona vavanuna ku ti langutela. 
19 Loko mi ri n'wina, mi nga yimi, hlongorisani valala va n'wina, mi va pfukela ku lwa hi le ndzhaku; mi nga va pfumeleli ku nghena emitini ya vona, hikuva Yehovha, Xikwembu xa n'wina, u va nyiketile emavokweni ya n'wina.”
20 Kuteloko Yoxuwa ni vana va Israele va va hlaserile va ko va va heta, kambe van'wana va balekela emitini ya makhokholo, 
21 tiko hinkwaro ri vuya ka Yoxuwa, emixaxeni, eMakeda ri tsakile; kambe a ku vanga na munhu un'we la hlevaka vana Vaisraele.
22 Kutani Yoxuwa a ku: “Pfulani nyangwa ya bako, mi humesa tihosi leti ta ntlhanu, mi ti tisa eka mina.” 
23 Va endlisa sweswo, va ya n'wi humesela ebakweni tihosi leti ta ntlhanu, hosi ya Yerusalema, ni hosi ya Hebroni, ni hosi ya Yaramutu, ni hosi ya Lakixi, ni hosi ya Egiloni. 
24 Kuteloko va tisile tihosi leti emahlweni ka Yoxuwa, Yoxuwa a hlengeleta vavanuna hinkwavo va Israele, kutani a ku eka tihosi ta vanhu va nyimpi lava fambeke na yena: “Tshinelani mi kandziya hi mikondzo ya n'wina emikolweni ya tihosi leti.” Kutani va tshinelela va kandziya hi mikondzo ya vona emikolweni ya tona. 
25 Kutani Yoxuwa a ku eka vona: “Mi nga chavi, mi nga tsemeki nhlana, tiyani, mi va ni mbilu, hikuva Yehovha u ta endlela valala va n'wina hinkwavo lava mi lwaka na vona hi sweswo.” 
26 Endzhaku ka swona, Yoxuwa a ti tlhava, a ti dlaya, kutani a ti hayeka emirhini ya ntlhanu, ti tshama ti hayekiwa emirhini ku fika nimadyambu. 
27 Kakuloko dyambu ri ya eku peleni, Yoxuwa a lerisa leswaku ti hawuriwa emirhini, ti cukumetiwa ebakweni, laha ti tumbeleke kona; kutani va veka enyangweni ya bako maribye lamakulu, lama nga kona ni namuntlha.
28 Hi siku leri, Yoxuwa a teka Makeda, a wu heta hi matlhari, kutani a yirisa hosi ya wona, ni hinkwavo lava hanyaka lava ngi va ri eka wona; a nga tshikanga mubaleki, kambe a endlela hosi ya Makeda kukotisa leswi a endleleke hosi ya Yeriko.
29 Yoxuwa ni Vaisraele hinkwavo va suka eMakeda, va ya Libina, a lwa na Libina. 
30 Kutani Yehovha a wu nyiketa emavokweni ya Israele, wona ni hosi ya wona, kutani a dlaya hi tlhari hinkwaswo leswi hanyaka leswi ngi i swi ri kona, ku nga balekanga munhu, kutani a endlela hosi ya kona kukotisa leswi a endleleke hosi ya Yeriko.
31 Yoxuwa ni Vaisraele hinkwavo va suka eLibina, kutani va ya eLakixi, va gova emahlweni ka wona, va lwa na wona. 
31 Kutani Yehovha a nyiketa Lakixi emavokweni ya Vaisraele kutani hi siku ra vumbirhi a wu teka a dlaya hi tlhari hinkwaswo leswi hanyaka, leswi ngi swi ri eka wona, kukotisa leswi a endleleke Libina. 
33 Kavaloko Horamu, hosi ya Gezere, a ya pfuna Lakixi; kambe Yoxuwa a lwa na yena ni tiko ra yena, a va dlaya, ku nga balekanga munhu.
34 Yoxuwa ni Vaisraele hinkwavo, va suka eLakixi, va ya eEgiloni, kutani va gova emahlweni ka wona, va lwa na wona. 
35 Va wu teka hi siku rolero va wu herisa hi tlhari: hi siku leri, va yirisa hinkwaswo leswi hanyaka leswi ngi swi ri eka wona kukotisa leswi va swi endleleke Lakixi.
36 Kutani Yoxuwa ni Vaisraele hinkwavo va suka eEgiloni, va ya eHebroni, va lwa na wona, 
37 va wu teka, kutani va wu heta hi tlhari, ni hosi ya wona, ni miti hinkwayo ya wona, ni leswi hanyaka hinkwaswo leswi ngi swi ri eka wona, a nga tshikangi munhu a baleka, kambe a wu yirisa kukotisa leswi a swi endleleke Egiloni, ni hinkwaswo leswi hanyaka leswi ngi swi ri eka wona.
48 Kutani Yoxuwa ni Vaisraele hinkwavo va kongoma eDebiri, va lwa na wona. 
39 Kutani va wu teka, ni hosi ya kona, ni miti hinkwayo ya wona, va wu heta hi tlhari, kutani va yirisa leswi hanyaka hinkwaswo leswi ngi swi ri ka wona, a nga tshikanga mubaleki hilaha a endleleke Hebroni hakona, kambe a endlela Debiri ni hosi ya kona kukotisa leswi a swi endleleke Libina ni hosi ya kona.
40 Yoxuwa a hlasela tiko leri hinkwaro etintshaveni ni le dzongeni, ni le tikweni leri nga ehansi, ni le eku rheleleni ka tintshava, ni tihosi hinkwato ta kona, a nga tshikanga mubaleki, kambe a yirisa hinkwaswo leswi hefemulaka, hilaha Yehovha, Xikwembu xa Israele a leriseke hakona. 
41 Yoxuwa a hlasela ku suka eKadexe-Bariniya ku ya fika eGaza, ni tiko hinkwaro ra Goxeni ku ya fika eGibiyoni. 
42 Yoxuwa a teka kan'we tihosi hinkwato ni matiko ya tona, hikuva Yehovha, Xikwembu xa Vaisraele, a a lwela Israele. 
43 Kutani Yoxuwa ni Vaisraele hinkwavo va tlhelela emixaxeni, eGiligala.
YOXUWA 11
01 Yabini, hosi ya Hasoro, kuteloko a yingisile timhaka teto, a rhuma tintsumi eka Yobabu, hosi ya Madona ni ka hosi ya Ximroni, ni ka hosi ya Akixafa, 
2 ni ka tihosi ta le n'walungwini entshaveni, ni le rivaleni, edzongeni ka Kinereta, ni le tikweni leri nga ehansi, ni le mitsungeni ya Dori, evupeladyambu; 
3 ni le ka Vakanana va le vuxeni ni vupeladyambu, ni le ka Vaamori, ni le ka Vahiti, ni le ka Vaperesi, ni le ka Vayebusi, entshaveni, ni le ka Vahivhi, ehansi ka Hermoni, ni le tikweni ra Mispa. 
4 Kutani va huma vona, ni tinyimpi hinkwato ta vona, byi ri vunyingi lebyikulu ngopfu, byi fana ni sava leri nga eribuwini ra lwandle va ri ni tihanci, ni tigolonyi leto tala ngopfu. 
5 Tihosi hinkwato leti ti hlengeletana endhawini leyi hlawuriweke, kutani ti ya gova swin'we ekusuhi ni mati ya Meromi, ku ya lwa na Israele.
6 Yehovha a ku eka Yoxuwa: “U nga tshuki u va chava, hikuva mundzuku, enkarhini lowo, ndzi ta va nyiketa hinkwavo va tlhaviwile emahlweni ka Israele; u ta tsema milenge ya tihanci ta vona, u hisa ni tigolonyi ta vona endzilweni.” 
7 Kavaloko Yoxuwa ni vanhu hinkwavo va yena lava hlomeke, va fika hi nomu lowu eka vona ekusuhi ni mati ya Meromi, kutani va va tshuketa. 
8 Yehovha a va nyiketa emavokweni ya Vaisraele, kutani va va tlhava va va hlongorisa ku ya fika eSidoni lowukulu ni Misrefoto-Mayimi, ni ku fika enkoveni wa Mispa, evuxeni; va lwa na vona, va nga siyi mubaleki ni un'we. 
9 Yoxuwa a va endla hilaha Yehovha a n'wi byeleke hakona: a tsema milenge ya tihanci, a va a hisa tigolonyi ta vona endzilweni.
10 Enkarhini wolowo Yoxuwa a engeta a teka Hasoro, kutani a dlaya hosi ya kona hi tlhari; hikuva khale Hasoro a wu ri ntsindza wa tihosi leti hinkwato. 
11 Kutani va dlaya hi tlhari hinkwaswo leswi hanyaka leswi ngi swi ri eka wona, a swi yirisa, a ku salangi nchumu eka leswi hefemulaka; kutani a hisa Hasoro hi ndzilo. 
12 Yoxuwa a teka miti hinkwayo ya tihosi leti, ni tihosi hinkwato ta kona a ti yirisa, a ti dlaya hi tlhari, hilaha Muxe, nandza wa Yehovha, a leriseke hakona. 
13 Kambe Yoxuwa a nga hisanga ni wun'we wa miti leyi ngi yi akiwile eswitsungeni, loko wu nga ri Hasoro ntsena, lowu Yoxuwa a nga wu hisa. 
14 Vana Vaisraele va avelana xuma hinkwaxo, ni swifuwo swa miti leyi, kambe va dlaya hi tlhari vanhu hinkwavo va ko va va heta kunene va nga siyanga munhu. 
15 Hilaha Yehovha a leriseke Muxe, nandza wa yena, hakona, Muxe a lerisa sweswo Yoxuwa, kutani Yoxuwa a endlisa sweswo; a nga siyanga nchumu eka hinkwaswo leswi Yehovha a swi leriseke Muxe.
16 Yoxuwa a teka tiko leri hinkwaro, yi ri ntshava, ni tlhelo ra dzonga hinkwaro, ni misava ya Goxeni, ni tiko leri nga ehansi, ni rivala, ni ntshava ya Israele, ni tiko leri nga ehansi ka yona, 
17 ku suka entshaveni ya Ripalo leyi yimeke etlhelo ra Seyira, ku fika eBaali-Gadi, enkoveni wa Lebanoni, ehansi ka ntshava ya Hermoni; a khoma tihosi hinkwato ta kona, a ti dlaya. 
18 Yoxuwa a lwa ni tihosi leti hi masiku layo tala. 
19 A ku vanga na muti wun'we lowu kombeleke ku rhula eka vana va Israele, loko va nga ri Vahivhi lava akeke eGibiyoni; va teka miti leyi hinkwayo hi ku lwa. 
20 Hikuva a swi huma ka Yehovha leswi va nonon'hwiseke timbilu ta vona ku lwa na Israele, leswaku a va yirisa va nga kumi tintswalo, kambe a va heta hilaha Yehovha a leriseke Muxe hakona.
21 Enkarhini wolowo, Yoxuwa a ta, a heta Vaanaka va le ntshaveni ya Hebroni, ni le Debiri, ni le Anabu, ni le ntshaveni hinkwayo ya Yuda, ni le ntshaveni hinkwayo ya Israele; Yoxuwa a va yirisa swin'we ni miti ya vona. 
22 A ku salanga Vaanaka etikweni ra vana va Israele va sala ntsena eGaza, na Gati na Axidodo. 
23 Yoxuwa a teka tiko hinkwaro hilaha Yehovha a byeleke Muxe hakona, kutani Yoxuwa a ri nyika Israele, yi va ndzhaka ya yena, a nyika nyimba yin'wana ni yin'wana hi ku averiwa ka vona; kutani tiko ri wisa, ri nga vi na ku lwa.
YOXUWA 12
01 Hi tona tihosi leti nga hluriwa hi vana va Israele, leti va tekeke tiko ra tona ehase ka Yordani, evuxeni, ku suka exinambyaneni xa Arinoni ku ya fika entshaveni ya Hermoni, ni rivala hinkwaro ra le vuxeni:
2 Sihoni, hosi ya Vaamori, leyi akeke eHexiboni; a a fuma Arowere, ni ribuwu ra xinambyana xa Arinoni, ku suka exikarhi ka nkova, ni hafu ya Giliyadi, ku fika exinambyaneni xa Yaboko lowu nga endzilakaneni wa vana va Amoni; 
3 ni le rivaleni, ku fika eLwandle ra Kinereta, evuxeni, ni ku fika eLwandle ra Rivala, ri nga Lwandle ro Dzuma, evuxeni, tlhelo ra Beta-Yeximoto, ni le dzongeni, ehansi ka ntshava ya Pisga.
4 Va teka ni tiko ra Ogo hosi ya Baxani, la saleke wa Varefayimi, a akile eAxitaroto, na Edreyi; 
5 a a fuma entshaveni ya Hermoni, na Saleka, na Baxani hinkwayo ku fika endzilakaneni wa Vagexuri, ni Vamaakati, ni ku fika eka hafu ya Giliyadi, endzilakaneni wa tiko ra Sihoni, hosi ya Hexiboni.
6 Muxe, nandza wa Yehovha, ni vana Vaisraele, va va hlurile, kutani Muxe, nandza wa Yehovha, a nyikile va Rhuveni, va Gadi, ni hafu ya nyimba ya Manase, tiko ra vona.
7 Hi tona tihosi ta tiko leti Yoxuwa ni vana Vaisraele va nga ti hlula halenu ka Yordani, evupeladyambu, ku suka eBaali-Gadi, enkoveni wa Lebanoni, ku ya fika entshaveni ya Ripalo leyi yimeke etlhelweni ra Seyira. Yoxuwa a nyika tinyimba ta Vaisraele tiko leri leswaku va ri fuma hi ku averiwa ka vona, 
8 ku ri entshaveni, ni le tikweni leri nga ehansi, ni le rivaleni, ni le ku rheleleni ka tintshava, ni le mananga, ni le dzongeni: va ri Vahiti, ni Vaamori, ni Vakanana, ni Vaperesi ni Vahivhi ni Vayebusi.
9 Hosi ya Yeriko, yin'we; hosi ya Ayi, ekusuhi na Betele, yin'we; 
10 hosi ya Yerusalema, yin'we; hosi ya Hebroni, yin'we; 
11 hosi ya Yaramutu, yin'we; hosi ya Lakixi, yin'we, 
12 hosi ya Egiloni, yin'we; hosi ya Gezere, yin'we, 
13 hosi ya Debiri, yin'we; hosi ya Gedere, yin'we; 
14 hosi ya Horma, yin'we; hosi ya Aradi, yin'we; 
15 hosi ya Libina, yin'we; hosi ya Adulama yin'we; 
16 hosi ya Makeda, yin'we; hosi ya Betele, yin'we; 
17 hosi ya Tapuwaka, yin'we; hosi ya Hefere, yin'we; 
18 hosi ya Afeke, yin'we; hosi ya Laxaroni, yin'we; hosi ya Madona, yin'we; 
19 hosi ya Hasoro, yin'we; hosi ya Ximroni-Meroni, yin'we, 
20 hosi ya Akixafa, yin'we; hosi ya Taanaka, yin'we; 
21 hosi ya Megido, yin'we; hosi ya Kedexe, yin'we; 
22 hosi ya Yokineyama, eKarmele, yin'we, hosi ya Dori, etintshaveni ta Dori, yin'we; 
23 hosi ya Goyimi, ekusuhi na Giligala, yin'we, hosi ya Tirisa, yin'we. 
24 Loko ti hlanganisiwa, ti ri tihosi ta 31.
YOXUWA 13
01 Yoxuwa loko a dyuhele, a andzeriwe masiku, Yehovha a ku eka yena: “U dyuharile, u tsaleriwe masiku, kambe ku sele tiko lerikulu, leri fanelaka ku fumiwa. 
2 Tiko leri seleke hi leri: Matikwanyana hinkwawo ya Vafilista, ni ya Vagexuri hinkwavo, 
3 ku suka eXihoro, lowu khulukelaka Egipta, ku fika endzilakaneni wa Ekroni, en'walungwini, tiko leri vuriwaka ra Vakanana: hileswaku tihosi ta ntlhanu ta Vafilista, ya Gaza, ya Axidodo, ya Axikeloni, ya Gati, ya Ekroni, ni Vaavhimi; 
4 edzongeni, tiko hinkwaro ra Vakanana, na Meyara leri nga ra Vasidoni, ku fika eAfeke, ku fika endzilakaneni wa Vaamori; 
5 ni tiko hinkwaro ra Vagebali, na Lebanoni hinkwayo evuxeni, ku suka eBaali-Gadi, ehansi ka ntshava ya Hermoni, ku fika enyangweni ya Hamata; 
6 ni vaaki hinkwavo va ntshava ku suka eLebanoni, ku fika eMisrefoto-Mayimi; Vasidoni hinkwavo, Ndzi ta va hlongola emahlweni ka vana Vaisraele. Avanyisa ntsena matiko lawa hi vuhlolotwana, yi ta va ndzhaka ya Israele hilaha ndzi ku leriseke hakona. 
7 Kutani sweswi, avela tiko leri hi vuhlolotwana, yi va ndzhaka ya tinyimba ta ntlhanu na mune, ni ya hafu ya nyimba ya Manase.”
8 Va Rhuveni ni va Gadi, swin'we ni hafu yin'wana ya nyimba ya Manase va kumile ndzhaka ya vona leyi Muxe a va nyikeke ehase ka Yordani, evuxeni, 
9 ku suka eArowere, eribuwini ra xinambyana xa Arinoni, ku suka emutini lowu nga exikarhi ka nkova, ni rivala hinkwaro ra Medeba, ku fika eDiboni, 
10 ni miti hinkwayo ya Sihoni, hosi ya Vaamori, leyi nga fuma Hexiboni, ku fika endzilakaneni wa Vaamoni, 
11 na Giliyadi, ni tiko ra Vagexuri, ni Vamaakati, ni ntshava hinkwayo ya Hermoni, ni Baxani hinkwayo, ku fika eSaleka; 
12 ni ku fuma hinkwako ka Ogo, etikweni ra Baxani, loyi a fumeke eAxitaroto na Edreyi, a ri la seleke wa Varefayimi. Muxe a va hlula, a va tekela tiko ra vona. 
13 Kambe vana va Israele a va titekelanga tiko ra Vagexuri, ni ra Vamaakati. Kutani Gexuri na Maaka va akile exikarhi ka Israele ku fika namuntlha.
14 Ntsena a nga nyikangi nyimba ya Levhi ndzhaka, magandzelo lama hiseriwaka Yehovha, Xikwembu xa Israele, hi yona ndzhaka ya yona hi laha a yi byeleke ha kona.
15 Muxe a a nyikile nyimba ya vana va Rhuveni ku averiwa ka vona hi tindlu ta vona. 
16 Tiko ra vona a ri suka eArowere eribuwini ra xinambyana xa Arinoni, ku suka emutini lowu nga exikarhi ka nkova, ni rivala hinkwaro, kusuhi na Medeba, 
17 Hexiboni ni miti hinkwayo ya wona erivaleni: wu nga Diboni, Bamoto-Baali, Beta-Baala-Meyoni, 
18 Yahasi, Kedemoto, Mefata, 
19 Kiriyatayimi, Sibima, Sereta-Xahara, entshaveni ya nkova; 
20 Beta-Peyori, ni mitsunga ya Pisga, na Beta-Yeximoto; 
21 ni miti hinkwayo ya rivala, ni tiko hinkwaro ra Sihoni, hosi ya Vaamori, la fumeke Hexiboni, loyi Muxe a n'wi hluleke swin'we ni tihosi ta Midiyani a ri Evhi, na Rekemu, na Suru na Huru na Reba, tihosi leti fumiweke i Sihoni, va ri vaaki va tiko. 
22 Vana va Israele a va dlayile hi tlhari Balaama n'wana Beyori, mungoma; va engetela ha yena lava dlayiweke. 
23 Ndzilakana wa vana va Rhuveni a wu fika eYordani ni le ribuwini ra wona. Hi yona ndzhaka ya vana va Rhuveni, hi tindlu ta vona, yi ri miti ni swimitana swa yona.
24 Muxe a a nyikile nyimba ya Gadi, va ri vana va Gadi, ndzhaka ya vona, hi tindlu ta vona. 
25 Tiko ra vona a ku ri Yazere, ni miti hinkwayo ya Giliyadi, ni hafu ya tiko ra vana va Amoni, ku fika eArowere lowu langutanaka na Rhaba, 
26 ku suka eHexiboni ku fika eRamati-Misipe na Betonimi, ku suka eMahanayimi ku fika endzilakaneni wa Debiri, 
27 ni le nkoveni, Beta-Harama, na Beta-Nimra, na Sukoti na Safoni, wu nga nsalo wa tiko ra Sihoni, hosi ya Hexiboni Yordani a wu ri ndzilakana wa wona ku ya fika emakumo ya Lwandle ra Kinereta, ehase ka Yordani, evuxeni. 
28 Hi yona ndzhaka ya vana va Gadi, hi tindlu ta vona, yi ri miti ni swimitana swa yona.
29 Muxe a a nyikile hafu ya nyimba ya Manase va ri vana va Manase, ndzhaka ya vona hi tindlu ta vona: 
30 Tiko ra vona hi leri: Ku suka eMahanayimi, Baxani hinkwawo, ni tiko hinkwaro ra Ogo, hosi ya Baxani, ni miti hinkwayo ya Yayiro leyi nga eBaxani, hinkwayo yi ri miti ya 60. 
31 Ni hafu ya Giliyadi, na Axitaroto, na Edreyi, yi nga miti ya tiko ra Ogo eBaxani, yi nyikiwile vana va Makiri, n'wana Manase, ku ri ka hafu ya vana va Makiri, hi tindlu ta vona.
32 Hi tona tindzhaka leti Muxe a ti aveleke erivaleni ra Mowabu, ehase ka Yordani, ku lavene na Yeriko, evuxeni.
33 Kambe Muxe a nga nyikanga ndzhaka eka nyimba ya Levhi: Yehovha, Xikwembu xa Israele, hi yona ndzhaka ya vona hilaha a va byeleke hakona.
YOXUWA 14
01 Hi tona tindzhaka leti vana va Israele va ti kumeke etikweni ra Kanana leti Eliyazara, muprista, na Yoxuwa n'wana Nuni, ni tindhuna ta tindlu ta tinyimba ta vana va Israele va ti aveleke vona. 
2 Ku averiwa ka ndzhaka ku endliwile hi vuhlolotwana hilaha Yehovha a leriseke hakona ha Muxe eka tinyimba ta 9 ni hafu ya nyimba. 
3 Hikuva Muxe a a nyikile ndzhaka eka tinyimba letimbirhi ni ka hafu ya nyimba ehase ka Yordani; kambe a nga nyikanga Valevhi ndzhaka exikarhi ka vona. 
4 Hikuva vana va Yosefa, Manase na Efrayimi, a ti ri tinyimba timbirhi; kutani a ku nyikiwangi Valevhi ku averiwa etikweni, loko yi nga ri miti ya ku aka eka yona, ni matikwana ya yona lama fanelaka mitlhambi ya vona ni rifuwo ra vona. 
5 Vana va Israele va endla hilaha Yehovha a leriseke Muxe hakona, kutani va avanyisa tiko.
6 Vana va Yuda va tshinelela Yoxuwa eGiligala, kutani Kalebe n'wana Yefune, Mukenizi, a ku eka yena: “Wa tiva rito leri Yehovha a ri byeleke Muxe, munhu wa Xikwembu, ehenhla ka mina, ni le henhla ka wena loko a ri eKadexe-Bariniya. 
7 A ndzi ri munhu wa malembe ya 40 loko Muxe, nandza wa Yehovha, a ndzi rhuma, loko hi ri eKadexe-Bariniya; ku ya kamba tiko, kutani ndzi n'wi ambele timhaka hilaha ingi ti ri kona embilwini ya mina. 
8 Vamakwerhu lava khandziyeke na mina a va tsema mihlana ya tiko, kambe mina ndzi landzele swinene Yehovha, Xikwembu xa mina. 
9 Kutani Muxe a hlambanya siku lero, a ku: ‘Tiko leri kandziyiweke hi milenge ya wena, yi ta va ndzhaka ya wena ni ya vana va wena hilaha ku nga heriki, hikuva u landzile swinene Yehovha, Xikwembu xa mina!’ 
10 Sweswi, waswivo, Yehovha u ndzi hanyisile hilaha a nga vula hakona, hi malembe lawa ya 45 lama hundzeke, ku suka enkarhini lowu Yehovha a byeleke Muxe rito lero, loko Israele a ri karhi a famba emananga; kutani sweswi, ndzi munhu wa malembe ya 85. 
11 Ni namuntlha, ndza ha tiyile kukota siku leri ndzi rhumiweke hi Muxe, matimba ya mina ya sweswi ma fana ni matimba ya khale ku ya eku lweni, ku huma ni ku nghena. 
12 Sweswi, ndzi nyike ntshava leyi Yehovha a nga yi vula siku rolero; hikuva u swi yingisile u ri wena siku rolero, leswaku Vaanaka va kona, ni miti leyikulu leyi biyeriweke. Kumbe Yehovha u ta va na mina, kutani ndzi ta va hlongola, hilaha Yehovha a nga vula hakona.”
13 Kavaloko Yoxuwa a n'wi katekisa, kutani a nyika Hebroni eka Kalebe n'wana Yefune, Mukenizi, 
14 yi va ndzhaka ya yena ku fika ni namuntlha, hikuva a a tiyile: ku landza Yehovha, Xikwembu xa Israele. 
15 Khale a va thya Hebroni Kiriyata-Araba; (muti wa Araba): Araba a a ri wanuna lonkulu ngopfu exikarhi ka Vaanaka. Kutani tiko ri etlela, ri nga ri na ku lwa.
YOXUWA 15
01 Ku averiwa loku averiweke hi vuhlolotwana eka nyimba ya vana va Yuda hi tindlu ta vona, ku ri etlhelweni ra ndzilakana wa Edomu, ku fika emananga ya Sini, emakun'wini ya mananga edzongeni. 
2 Ndzilakana wa vona wa le dzongeni wu suka emakun'wini ya Lwandle ro Dunga, tlhelo ra lwandle leri langutaka edzongeni; 
3 wu huma edzongeni eka ndlela leyi khandziyaka ya Akrabimi, kutani wu hundzela eSini, wu khandziya edzongeni eKadexe-Bariniya, wu hundzela eHesironi, wu khandziya eAdara, kutani wu rhendzeleka hitlhelo ra Karaka; 
4 wu ya hundza eAsimoni, kutani wu huma exinambyaneni xa Egipta, wu ya hela elwandle. Hi wona ndzilakana wa n'wina wa le dzongeni.
5 Ndzilakana wa le vuxeni, i Lwandle ro Dunga, ku fika emakun'wini ya Yordani. Ndzilakana wa le n'walungwini wu suka etlhelo ra lwandle laha ku nga ni nomu wa Yordani; 
6 wu khandziya eBeta-Hogila, wu hundza en'walungwini ka Beta-Araba, kutani wu khandziya ku ya fika eribyeni ra Bohani, n'wana Rhuveni, 
7 kutani ndzilakana wu khandziya etlhelo ra Debiri, kusuhi ni nkova wa Akora, wu ya en'walungwini, wu kongoma eGiligala, lowu langutanaka ni ndlela leyi khandziyaka ya Adumimi, yona yi le dzongeni ka xinambyana; wu hundza ekusuhi ni mati ya Eni-Xemexi, wu ya fika eEni-Rogele. 
8 Kutani wu khandziya enkoveni wa Bene-Hinomu, ku fika eku rheleleni ka ntshava ya Vayebusi edzongeni, laha Yerusalema, a nga kona; kutani wu khandziya enhlohlorhini ya ntshava leyi langutaka nkova wa Hinomu, evupeladyambu, ku nga emakun'weni ya rivala ra Varefayimi en'walungwini. 
9 Ku suka enhlohlorhini ya ntshava, ndzilakana wu ya fika exihlobyeni xa mati ya Nefitowaka, kutani wu kongoma miti ya ntshava ya Efroni, kutani wu ya fika eBaala lowu nga Kiriyata-Yeyarimi; 
10 wu suka eBaala, wu rhendzeleka evupeladyambu, tlhelo ra ntshava va Seyira, kutani wu hundza eku rheleleni ka ntshava ya Yeyarimi leyi nga eKesaloni, en'walungwini, kutani wu rhelela eBeta-Xemexe, wu hundza ni le ka Timina. 
11 Kutani wu huma en'walungwini, eku rheleleni ka Ekroni wu kongoma eXikeroni, wu hundza entshaveni ya Baala, kutani wu ya humela eYabinele kambe wu ya hela elwandle. 
12 Ndzilakana wa le vupeladyambu i Lwandle Lerikulu. Hi yona mindzilekana ya vana va Yuda ematlhelweni hinkwavo, hi tindlu ta vona.
13 Va nyika Kalebe, n'wana Yefune, ku averiwa ka yena exikarhi ka vana va Yuda, hilaha Yehovha a leriseke Yoxuwa hakona, wu ri muti wa Araba tata wa Anaka, lowu nga Hebroni. 
14 Kalebe a hlongola vana lavanharhu va Anaka, a ri Xexayi na Ahimani na Talimayi, vana va Anaka. 
15 A suka kona ku ya lwa ni vaaki va Debiri; khale vito ra Debiri a wu ri Kiriyata-Sefere. 
16 Kutani Kalebe a ku: “La nga ta lwa na Kiriyata-Sefere, a wu teka, ndzi ta n'wi nyika Akisa, n'wananga a va nsati wa yena.” 
17 Kavaloko Otiniele, n'wana Kenazi, makwa Kalebe, a yi hlula, kutani Kalebe a n'wi nyika n'wana wa yena, Akisa, a va nsati wa yena. 
18 Kutani kakuloko a ha ya eka nuna wa yena, a n'wi kucetela leswaku a kombela nsimu eka tata wa yena. Kavaloko a xikela mbhongolweni ya yena, kutani Kalebe a ku eka yena: “U na yini-ke?” 
19 A ku: “Ndzi nyike ku kateka hikuva u ndzi nyikile masimu ya le dzongeni, ndzi nyike ni xihlovo xa mati!” Kavaloko a n'wi nyika swihlovo swa le henhla ni swihlovo swa le hansi.
20 Hi yona ndzhaka ya nyimba ya vana va Yuda, hi tindlu ta vona. 
21 Miti leyi akiweke edzongeni, emakun'wini ya nyimba ya vana va Yuda, ekusuhi ni ndzilakana wa Edomu hi leyi: 
22 Kabisele, Edere, Yaguru, Kina, Dimona, Adada; 
23 Kedexe, Hasoro, Yitinana; 
24 Zifi, Teleme, Beyaloto; 
25 Hasoro-Hadata, Keriyoti-Hesironi, hileswaku Hasoro; 
26 Amama, Xema, Molada; 
27 Hasari-Gada, Heximoni, Beta-Pelete, 
28 Hasari-Xuwala, Berexeba, Biziyotiya; 
29 Baala, Iyimi, Esemu; 
30 Elitolada, Kesili, Horma; 
31 Sikilaga, Madimana, Sanisana; 
32 Lebawoto, Xilehimi, Ayini, Rimoni. Loko yi hlanganisiwa: miti ya 29 ni swimitana swa yona.
33 Erivaleni: Exitawulu, Sora, Axina; 
34 Zanowaka, Eni-Ganimi, Tapuwaka, Enama; 
35 Yaramutu, Adulama, Soko, Azeka; 
36 Xaarayimi, Aditayimi, Gedera, Gederotayimi: miti ya 14 ni swimitana swa yona. 
37 Sanani, Hadaxa, Migidali-Gadi; 
38 Dileyani, Mispe, Yokitele; 
39 Lakixi, Bosikata, Egiloni; 
40 Kaboni, Lahimasi, Kitilixi; 
41 Gederoti, Beta-Dagoni, Naama, Makeda: miti ya 16 ni swimitana swa yona. 
42 Libina, Etere, Axani; 
43 Yifita, Axina, Nesibi; 
44 Keyila, Akizibi, Marexa: miti ya 9 ni swimitana swa yona. 
45 Ekroni ni miti ya yona ni swimitana. 
46 Ku suka eEkroni evupeladyambu, hinkwaswo leswi nga ekusuhi na Axidodo, ni swimitana swa swona; 
47 Axidodo ni miti ya yona ni swimitana; Gaza, ni miti ya yona ni swimitana, ku fika exinambyaneni xa Egipta ni Lwandle Lerikulu, endzilakaneni.
48 Entshaveni: Xamiri, Yatiri, Soko; 
49 Dana, Kiriyata-Sana, hileswaku Debiri; 
50 Anabu, Exitemoka, Animi; 
51 Goxeni, Holoni, Gilo: miti ya 11 ni swimitana swa yona. 
52 Araba, Duma, Exana; 
53 Yanimi, Beta-Tapuwaka, Afeka; 
54 Humuta, Kiriyata-Araba (lowu nge Hebroni), Siyori: miti ya 9 ni swimitana swa yona. 
55 Mawoni, Karmele, Zifi, Yuta; 
56 Yizriele, Yokideyama, Zanowaka; 
57 Kayini, Gibeya, Timina: miti ya khume ni swimitana swa yona. 
58 Halahula, Beta-Suru, Gedori; 
59 Marati, Beta-Anoto, Elitekona: miti ya 6 ni swimitana swa yona. 
60 Kiriyata-Baala, lowu nga Kiriyata-Yeyarimi, Raba: miti mimbirhi ni swimitana swa yona. 
61 Emananga: Beta-Araba, Midini, Sekaka; 
62 Nibixani, Iri-Melaka (muti wa munyu), Eni-Gedi: miti ya 6 ni swimitana swa yona.
63 Loko va ri Vayebusi, lava akeke eYerusalema, vana va Yuda va tsandzekile ku va hlongola, kutani Vayebusi va akile ni vana va Yuda ku fika ni namuntlha.
YOXUWA 16
01 Ku averiwa ka vana va Yosefa loku humeke hi vuhlolotwana, ku ve ku suka eYordani ni le Yeriko, ematini ya Yeriko, evuxeni, emananga lama sukaka eYeriko ku fika entshaveni ya Betele; 
2 ku suka eBetele, ndzilakana wu ya eLuzi, wu hundza ekusuhi ni ndzilakana wa Vaariki, eAtaroti; 
3 kutani wu rhelela evupeladyambu ekusuhi ni ndzilakana wa Vayafeleti, wu fika endzilakaneni wa Bet-Horoni wa le hansi, ni ku fika eGezere, kutani wu ya huma elwandle. 
4 Vana va Yosefa, Manase na Efrayimi, va kuma kona ku averiwa ka vona.
5 Hi wona ndzilakana wa vana va Efrayimi, hi tindlu ta vona: Ndzilakana wa ndzhaka ya vona wu le vuxeni ka Ataroti-Adara ku fika eBet-Horoni wa le henhla, 
6 ndzilakana wu ya evupeladyambu, tlhelo ra Mikimeta, en'walungwini; kutani ndzilakana wu rhendzeleka evuxeni eTaana-Xilo, wu ya emahlweni evuxeni, tlhelo ra Yanowaka; 
7 kutani wu suka eYanowaka, wu rhelela eAtaroti na Naara, wu ya fika eYeriko, kutani wu ya hela eYordani. 
8 Ndzilakana wu suka eTapuwaka, wu ya evupeladyambu, exinambyaneni xa Kana, wu ya hela elwandle. Hi yona ndzhaka ya nyimba ya vana va Efrayimi hi tindlu ta vona.
9 Vana va Efrayimi a va ri ni miti hitlhelo, exikarhi ka ndzhaka ya vana va Manase; miti hinkwayo leyi yi ri ni swimitana swa yona. 
10 Kambe a va hlongolanga Vakanana lava akeke eGezere; sweswo Vakanana va akile exikarhi ka va Efrayimi ku fika ni namuntlha; ntsena va tirhisiwa mitirho.
YOXUWA 17
01 Manase a kuma ku averiwa ka yena hi vuhlolotwana, hikuva i mativula ya Yosefa. Loko a ri Makiri, mativula ya Manase, tata wa Giliyadi a nyikiwa Giliyadi na Baxani hikuva a a ri nhenha. 
2 Va hoxa vuhlolotwana ku nyika vana lava seleke va Manase ndzhaka, hi tindlu ta vona; va ri vana va Abiezere, ni vana va Heleke, ni vana va Asiriele, ni vana va Xikeme, ni vana va Hefere, ni vana va Xemida: hi vona vana va xinuna va Manase, n'wana Yosefa, hi tindlu ta vona. 
3 Loko a ri Selofihada n'wana Hefere, n'wana Giliyadi, n'wana Makiri, n'wana Manase, a nga vanga na vana va xinuna, kambe a a ri ni vanhwanyana; hi wona mavito ya vona: Mahela, Nowa, Hogila, Milika Tirisa. 
4 Va ta humelela emahlweni ka Eliyazara, muprista, ni le mahlweni ka Yoxuwa, n'wana Nuni, ni le mahlweni ka tihosi, va ku: “Yehovha u lerisile Muxe ku hi nyika ndzhaka exikarhi ka vamakwerhu.” Kavaloko va nyikiwa ndzhaka hi ku lerisa ka Yehovha exikarhi ka vamakwavo va tata wa vona. 
5 Manase a averiwa ku avanyisa ka khume, ehandle ka tiko ra Giliyadi ni ra Baxani, leri nga hase ka Yordani; 
6 hikuva vana va xisati va Manase va nyikiwa ndzhaka exikarhi ka vana va yena va xinuna kutani tiko ra Giliyadi ri va ra vana va xinuna lava seleke va Manase.
7 Ndzilakana wa Manase wu suka eAsere, wu ya eMikimeta lowu langutaneke na Xikeme, kutani ndzilakana wu ya edzongeni eka vaaki va Eni-Tapuwaka. 
8 Tiko ra Tapuwaka i ra Manase; kambe Tapuwaka lowu nga endzilakaneni wa Manase, i wa vana va Efrayimi. 
9 Ndzilakana wu rhelela exinambyaneni xa Kana, edzongeni ka xinambyana. Miti leyi i ya Efrayimi, exikarhi ka miti ya Manase. Ndzilakana wa Manase wu le n'walungwini ka xinambyana, wu ya fika elwandle. 
10 Edzongeni, tiko i ra Efrayimi, kambe en'walungwini, i ra Manase ndzilakana wa rona i lwandle. Va fika eka Asere en'walungwini ni ka Isakara evuxeni. 
11 Manase a nyikiwa etikweni ra Isakara ni ra Asere: Beta-Xeyani ni miti ya wona, na Yibiliyamu ni miti ya wona, ni vaaki va Dori ni miti ya wona, ni vaaki va Eni-Dori ni miti ya wona, ni vaaki va Taanaka ni miti ya wona, ni vaaki va Megido ni miti ya wona; ma ri matikwana manharhu. 
12 Kambe vana va Manase va tsandzeka ku fuma miti leyi; kutani Vakanana va tiya ku aka etikweni lero. 
13 Kutani, kuteloko vana va Israele va kumile matimba, va tirhisa Vakanana mitirho, kambe a va nga va tekelanga tiko ra vona kunene.
14 Vana va Yosefa va vulavula na Yoxuwa, va ku: “Xana u ndzi nyikele yini-ke ndzhaka ya ku averiwa kun'we ntsena, ni ku avanyisa kun'we, kasi ndzi tiko leri teleke, leri Yehovha a ri katekiseke ngopfungopfu ku fika sweswi.” 
15 Yoxuwa a ku eka vona: “Leswi u nga tiko leri teleke, khandziya exihlahleni, u tixakatsela masimu etikweni ra Vaperesi, ni ra Varefayimi, leswi ntshava ya Efrayimi yi laleke eka wena.” 
16 Vana va Yosefa va hlamula, va ku: “Ntshava leyi, a yi nga hi ringani, na swona tigolonyi ta tinsimbhi ti kona eka Vakanana hinkwavo lava akeke etikweni ra nkova, eka vanhu va Beta-Xeyani ni miti leyi nga ehansi ka vona, ni ka lava nga enkoveni wa Yizriele.” 
17 Yoxuwa a byela va yindlu ya Yosefa, va ri va Efrayimi ni va Manase, a ku: “Mi tiko lerikulu, ni matimba ya n'wina ma ri lamakulu; mi nga ka mi nga vi na ku averiwa kun'we ntsena, 
18 hikuva ntshava yi ta va ya n'wina, leswi xi nga xihlahla, mi ta xi xakatsa, kutani tindlela ta yona ti ta va ta n'wina; hikuva mi ta hlongola Vakanana, hambi va ri ni tigolonyi ta tinsimbhi, hambi va ri ni matimba.”
YOXUWA 18
01 Nhlengeletano hinkwayo ya vana va Israele yi hlangana eXilo; kutani va dzima kona tabernakela ya nhlengeletano, hikuva tiko a ri fumiwa hi vona. 
2 Kambe a ku sala tinyimba ta 7 exikarhi ka vana va Israele leti nga amukelangiki ku averiwa ka vona. 
3 Kavaloko Yoxuwa a ku eka vana va Israele: “Mi ta hlwela ku yisa kwihi ku ya teka tiko leri Yehovha, Xikwembu xa vatata wa n'wina, a mi nyikeke rona xana? 
4 Hlawulani vavanuna vanharhu hi nyimba yin'wana ni yin'wana, ndzi ta va rhuma va tifambela etikweni, va ta ri tsala hi ku averiwa ka vona; kutani va ta vuya eka mina. 
5 Mi ta ri avanyisa hi ku averiwa kantlhanu na kambirhi. Yuda u ta tshama etikweni ra yena edzongeni, ni yindlu ya Yosefa yi ta tshama etikweni ra yena en'walungwini. 
6 Mi ta tsala tiko, mi pima ku averiwa kantlhanu na kambirhi, kutani mi ta ndzi tisela mapapila ya rona halenu, kavaloko ndzi ta mi hoxela vuhlolotwana exivandleni lexi, emahlweni ka Yehovha, Xikwembu xa hina. 
7 Hikuva ku nga ka ku nga vi na ndzhaka ya Valevhi exikarhi ka n'wina, hikuva vuprista bya Yehovha hi yona ndzhaka ya vona. Loko a ri Gadi na Rhuveni, ni hafu ya nyimba ya Manase va kumile ndzhaka ya vona ehase ka Yordani, evuxeni, yi ri ndzhaka leyi Muxe, nandza wa Yehovha, a va nyikeke yona.” 
8 Kavaloko vanhu lava va suka, va famba. Kutani Yoxuwa a lerisa lava sukeke ku ya tsala tiko, a ku: “Fambani, mi tifambela etikweni, mi tsala rona, kutani mi ta vuya eka mina. Kutani ndzi ta mi encenyetela hi vuhlolotwana exivandleni lexi, emahlweni ka Yehovha, eXilo.” 
9 Kutani vanhu lava va suka va tifambela etikweni, va tsala rona ebukwini hi miti, va pima ku averiwa ka 7; kutani va vuyela ka Yoxuwa, emixaxeni ya Xilo. 
10 Kutani Yoxuwa a va encenyetela hi vuhlolotwana eXilo, emahlweni ka Yehovha, kutani Yoxuwa a avanyisela vana va Israele tiko, a nyika un'wana ni un'wana ku averiwa ka yena.
11 Ku huma ku averiwa ka nyimba ya vana va Benjamini, hi tindlu ta vona; kutani mindzilekana ya ku averiwa ka vona a yi ri exikarhi ka vana va Yuda ni vana va Yosefa. 
12 Ndzilakana wa vona en'walungwini, wu suka eYordani, wu khandziya entsungeni wa Yeriko, en'walungwini; kutani wu khandziya entshaveni, evupeladyambu, kutani wu ya fika emananga ya Beta-Avene. 
13 Wu suka kona, kutani wu hundza eLuzi, edzongeni, eBetele; kutani wu rhelela eAtaroti-Adara, entshaveni leyi nga edzongeni ka Bet-Horoni wa le hansi. 
14 Kutani wu rhendzeka, wu kongoma evupeladyambu, edzongeni ka ntshava leyi langutaneke na Bet-Horoni edzongeni, kutani wu ya fika eKiriyata-Baala, hileswaku Kiriyata-Yeyarimi, wu nga muti wa vana va Yuda; hi rona tlhelo ra vupeladyambu. 
15 Le dzongeni, wu suka emakun'weni ya Kiriyata-Yeyarimi, evupeladyambu, kutani wu kongoma xihlovo xa mati ya Nefitowaka; 
16 kutani wu rhelela emakun'weni ya ntshava leyi langutaneke ni nkova wa Bene-Hinomu lowu nga enkoveni wa Varefayimi, en'walungwini, kutani wu rhelela hi nkova wa Bene-Hinomu, wu kongoma etlhelo ra le dzongeni ra ntshava ya Vayebusi ku fika eEni-Rogele; 
17 kutani wu kongoma en'walungwini wu ya eEni-Xemexi wu huma etlhelweni ra Geliloto lowu langutaneke ni ndlela yo khandziya ya Adumimi, kutani wu rhelela eribyeni ra Bohani, n'wana Rhuveni. 
18 Kutani wu hundza eku rheleleni tlhelo ra n'walungu leri langutaneke ni rivala, kutani wu rhelela erivaleni. 
19 Wu famba eku rheleleni, hi le n'walungwini ka Beta-Hogila, kutani wu ya hela emakun'weni ya le n'walungwini ya Lwandle ro Dunga, emakun'wini ya Yordani. Hi wona ndzilakana wa le dzongeni. 
20 Yena Yordani a endla ndzilakana hitlhelo ra vuxa Hi yona ndzhaka ya vana va Benjamini, hi mindzilekana ya yona, ematlhelweni hinkwawo, hi tindlu ta vona.
21 Miti ya nyimba ya vana va Benjamini, hi tindlu ta vona: hi leyi: Yeriko, Beta-Hogila, Emeke-Kesisi; 
22 Beta-Araba, Semarayimi, Betele; 
23 Avhimi, Para, Ofira; 
24 Kefara-Amonayi, Ofini, Geba; miti ya 12 ni swimitana swa yona. 
25 Gibiyoni, Rhama, Beroto; 
26 Mispe, Kefira, Moza; 
27 Rekemu, Yiripele, Tarala; 
28 Sela, Hayelefe, Yebusi (lowu nge Yerusalema) Gibeya, na Kiriyata: miti ya 14 ni swimitana swa yona. Hi yona ndzhaka ya vana va Benjamini, hi tindlu ta vona.
YOXUWA 19
01 Ku averiwa ka vumbirhi ku humeseriwa Simiyoni, nyimba ya vana va Simiyoni, hi tindlu ta vona: ndzhaka ya vona yi ve exikarhi ka ndzhaka ya vana va Yuda. 
2 Endzhakeni ya vona a va ri na Berexeba, Xeba, Molada; 
3 Hasari-Xuwala, Bala, Esemu; 
4 Elitolada, Betuli, Horma; 
5 Sikilaga, Beta-Marikaboto, Hasari-Susa; 
6 Beta-Lebawoto; Xaruheni; miti ya 13 ni swimitana swa yona; 
7 Ayini, Rimoni, Etere, Axani: miti ya mune ni swimitana swa yona; ni swimitana hinkwaswo leswi rhendzelaka miti leyi ku fika 
8 eBaalata-Bere, lowu nga Rhama wa le dzongeni. Hi yona ndzhaka ya nyimba ya vana va Simiyoni, hi tindlu ta vona. 
9 Ndzhaka ya vana va Simiyoni yi humesiwile etikweni ra vana va Yuda, hikuva ku averiwa ka vana va Yuda a ku ri lokukulu ku tlurisa vona; hikwalaho vana va Simiyoni va kumile ndzhaka ya vona exikarhi ka ndzhaka ya Yuda.
10 Ku averiwa ka vunharhu ku humeseriwa vana va Zebuloni, hi tindlu ta vona. Ndzilakana wa ndzhaka ya vona wu ya fika eSaridi. 
11 Wu khandziya vupeladyambu etlhelweni ra Mariyala, wu fika eDabexeti ni xinambyana lexi langutaneke na Yokineyama. 
12 Kutani wu suka eSaridi, wu tlhela evuxeni, eku humeni ka dyambu, endzilakaneni wa Kisiloti-Taboro, wu huma etlhelweni ra Daberata, kutani wu khandziya Yafiya; 
13 wu suka kona, kutani wu hundza evuxeni, eGati-Hefere na Eti-Kasini kutani wu huma eRimoni, wu ya fika eNeya; 
14 ndzilakana wu rhendzeleka en'walungwini hitlhelo ra Hanatoni, kutani wu ya hela enkoveni wa Yifita-Eli. 
15 Kambe a ku ri na Katati, Nahalala, Ximroni, Yidala na Betlehema: miti ya 16 ni swimitana swa yona. 
16 Hi yona ndzhaka ya vana va Zebuloni, hi tindlu ta vona: miti yoleyo ni swimitana swa yona.
17 Ku averiwa ka vumune ku humeseriwa vana va Isakara, hi tindlu ta vona. 
18 Ndzilakana wa vona a wu ri Yizriele, Kesuloto, Xuneme; 
19 Hafarayimi, Xiyoni, Anaharati; 
20 Rabiti, Kixiyoni, Ebeze; 
21 Remete, Eni-Ganimi, Eni-Hada na Beta-Pasese; 
22 ndzilakana wu fika eTaboro eXahasuma na Beta-Xemexe; kutani wu ya fika eYordani: miti ya 16 ni swimitana swa yona. 
23 Hi yona ndzhaka ya nyimba ya vana va Isakara, hi tindlu ta vona: yi ri miti yoleyo ni swimitana swa yona.
24 Ku averiwa ka vuntlhanu ku humeseriwa nyimba ya vana va Asere, hi tindlu ta vona. 
25 Ndzilakana wa vona wu va Helikati, Hali, Beteni, Akixafa; 
26 Alameleke, Amadi na Mixala; wu ya fika eKarmele evupeladyambu na Xihoro-Libinata; 
27 kutani wu tlhela evuxeni, ekusuhi na Beta-Dagoni wu fika eZebuloni ni le nkoveni wa Yifita-Eli, en'walungwini ka Beta-Emeke na Neyiele, kutani wu huma ekusuhi na Kabulu en'walungwini, 
28 ni le kusuhi na Ebrona, na Rehobo, na Hamoni na Kana, ku fika eSidoni lowukulu; 
29 ndzilakana wu tlhela eRhama, wu ya fika emutini wa khokholo wa Tiri; kutani ndzilakana wu tlhela eHosa, wu ya hela elwandle, ku suka eMahalabu, ku fika eAkizibi. 
30 Va nyikiwa na Uma, Afeke na Rehobo: miti ya 22 ni swimitana swa yona. 
31 Hi yona ndzhaka ya nyimba ya vana va Asere, hi tindlu ta vona: miti yoleyo ni swimitana swa yona.
32 Ku averiwa kantlhanu na kan'we ku humeseriwa vana va Neftali, hi tindlu ta vona. 
33 Ndzilakana wa vona wu suka eHelefa, enkuhlwini ekusuhi na Saananimi, wu hundza eAdaminekeba, ni le Yabinele, ku fika eLakumi kutani wu ya hela eYordani. 
34 Ndzilakana wu tlhela evupeladyambu eAzinoto-Tabori, wu humela eHukoko, wu fika eZebuloni edzongeni, wu fika eka Asere evupeladyambu, ni le ka Yuda eYordani, evuxeni. 
35 Va kuma ni miti ya makhokholo: Sidimi, na Sere, na Hamata, na Rakata, na Kinereta; 
36 na Adama, na Rhama, na Hasoro; 
37 Kedexe, na Edreyi, na Eni-Hasori; 
38 na Yironi, na Migidali-Ele, na Horeme, na Beta-Anati, na Beta-Xemexe; miti ya 19 ni swimitana swa yona. 
39 Hi yona ndzhaka ya nyimba ya vana va Neftali, hi tindlu ta vona; miti yoleyo ni swimitana swa yona.
40 Ku averiwa kantlhanu ni kambirhi ku humeseriwa nyimba ya vana va Dani, hi tindlu ta vona. 
41 Ndzilakana wa ndzhaka ya vona a wu ri Sora; na Exitawulu, na Yiri-Xemexe; 
42 na Xaalabini, na Ayaloni, na Yitila; 
43 na Elone, na Timina, na Ekroni; 
44 na Eliteke, na Gibetoni, na Baalata; 
45 Yehudi, na Bene-Beraka, na Gati-Rimoni; 
46 na Me-Yarikona, na Rakoni, ni tikwanyana emahlweni ka Yopa. 
47 Ndzilakana wa vana va Dani wu hume ehandle ka rikwavo, hikuva vana va Dani va humile va ya hlasela Lexeme, va wu teka, va wu heta hi vukari bya tlhari, kutani wu va wa vona, va aka kona; kavaloko va thya Lexeme Dani, hi vito ra Dani, tata wa vona. 
48 Hi yona ndzhaka ya nyimba ya vana va Dani, hi tindlu ta vona; miti voleyo ni swimitana swa yona.
49 Kuteloko va hetile ku avanyisa tiko hi mindzilekana ya rona, vana va Israele va nyika Yoxuwa, n'wana Nuni, ndzhaka exikarhi ka vona. 
50 Hi ku lerisa ka Yehovha, va n'wi nyika muti lowu a wu kombeleke, eTiminata-Sera, entshaveni ya Efrayimi; a aka muti, kutani a tshama eka wona.
51 Hi tona tindzhaka leti averiweke hi Eliyazara, muprista, na Yoxuwa, n'wana Nuni, ni tihosi ta vatata va tinyimba ta vana va Israele, hi vuhlolotwana, eXilo, emahlweni ka Yehovha, enyangweni ya tabernakela ya nhlengeletano; kutani va heta ku avanyisa tiko.
YOXUWA 20
01 Yehovha a byela Yoxuwa a ku: 
2 “Byela vana va Israele u ku eka vona: ‘Tivekeleni miti ya vuchavelo leyi ndzi mi byeleke yona hi nomu wa Muxe, 
3 leswaku mudlayi la dlayeke munhu hi ku hoxa, ku nga ri ha vomu, a ta tiva ku balekela kona: swi ta va swichavelo swa n'wina hikwalaho ka murihiseri wa ngati. 
4 Mudlayi u ta balekela eka wun'wana wa miti leyi, u ta yima enyangweni ya muti, kutani u ta vula timhaka ta yena etindleveni ta vakulukumba va muti lowu. Kavaloko va ta n'wi amukela ekarikwavo emutini, va ta n'wi komba yindlu, kutani u ta tshama na vona. 
5 Kutaku va nga ka va nga nyiketi mudlayi emavokweni ya yena, hikuva u dlayile warikwavo ku nga ri ha vomu, a nga n'wi venganga ni tolo ni tolweni. 
6 U ta tshama emutini lowu a ko a yima eku avanyisiweni, emahlweni ka nhlengeletano, ni ku fika erifuni ra muprista lonkulu wa nkarhi wolowo. Kavaloko mudlayi u ta timukela, a tlhelela emutini wa yena ni le ndlwini ya yena, emutini lowu a sukeke eka wona.’ ”
7 Kavaloko va hlawula Kedexe wa Galeliya, entshaveni ya Neftali, na Xikeme entshaveni ya Efrayimi, na Kiriyata-Araba; wu nga Hebroni, entshaveni ya Yuda. 
8 Ehase ka Yordani, evuxeni bya Yeriko, va hlawula Beseri, emananga, erivaleni wu ri muti wa nyimba ya Rhuveni, na Ramoto wa Giliyadi, muti wa nyimba ya Gadi, na Golani wa Baxani, wu ri muti wa nyimba ya Manase. 
9 Hi yona miti leyi vekeriweke vana va Israele hinkwavo, ni muluveri la luvelaka exikarhi ka vona, leswaku un'wana ni un'wana la dlayeke munhu, ku nga ri ha vomu, a tiva ku balekela kona. A nga tshuki a dlawa hi voko ra murihiseri wa ngati, a nga si humelela emahlweni ka nhlengeletano.
YOXUWA 21
01 Tindhuna ta tindlu ta Valevhi ti tshinelela muprista Eliyazara, na Yoxuwa, n'wana Nuni, ni tindhuna ta tindlu ta tinyimba ta vana va Israele, 
2 kutani ti vulavula na vona eXilo, etikweni ra Kanana, ti ku: “Yehovha u lerisile hi Muxe leswaku hi nyikiwa miti ya ku aka kona, ni matikwana va yona ya swifuwo swa hina.” 
3 Kavaloko vana va Israele va nyika Valevhi hi ku lerisa ka Yehovha, miti leyi ni matikwana ya yona, va ma pambula endzhakeni ya vona.
4 Ku huma tindlu ta va Kohata hi vuhlolotwana; kutani vana va muprista Aroni va Valevhi, va kuma hi vuhlolotwana miti ya 13, Yi ri ya nyimba ya Yuda, ni ya nyimba ya Simiyoni, ni ya rixaka ya Benjamini. 
5 Vana van'wana va Kohata va kuma hi vuhlolotwana miti ya 10, yi nga ya tindlu ta nyimba ya Efrayimi, ni ta nyimba ya Dani, ni ta hafu ya nyimba ya Manase. 
6 Vana va Gerixoni va kuma hi vuhlolotwana miti ya 13, yi ri ya tindlu ta nyimba ya Isakara, ni ta nyimba ya Asere, ni ta nyimba ya Neftali, ni ta hafu ya nyimba ya Manase, eBaxani. 
7 Vana va Merari va kuma hi tinyimba ta vona miti ya 12 ya nyimba ya Rhuveni, ni ya nyimba ya Gadi, ni ya nyimba ya Zebuloni. 
8 Sweswo vana va Israele va nyika Valevhi hi vuhlolotwana, miti leyi, ni matikwana ya yona, hilaha Yehovha a va leriseke hakona hi Muxe.
9 Hi mukhuva wolowo, va nyika miti leyi yi huma enyimbeni ya vana va Yuda, ni le nyimbeni ya vana va Simiyoni; va vula erivaleni mavito ya yona. 
10 Eka vana va Aroni, exikarhi ka tindlu ta va Kohata, exikarhi ka vana va Levhi (hikuva ku averiwa loko sungula a ku ri ka vona), 
11 va va nyika muti wa Araba, tata wa Anaka (i Hebroni) entshaveni ya Yuda, ni tikwanyana ra wona, ematlhelweni hinkwawo; 
12 loko ma ri masimu ya muti ni swimitana swa wona, va swi nyika Kalebe, n'wana Yefune, swi va swa yena. 
13 Va nyika vana va Aroni, muprista, muti wa xichavelo xa mudlayi, Hebroni, ni tikwanyana ra wona, 
14 na Libina ni tikwanyana ra wona, na Yatiri ni tikwanyana ra wona, na Exitemoka ni tikwanyana ra wona, 
15 na Holoni ni tikwanyana ra wona, na Debiri ni tikwanyana ra wona, na Ayini ni tikwanyana ra wona, 
16 na Yuta ni tikwanyana ra wona, na Beta-Xemexe ni tikwanyana ra wona: miti ya 9 tinyimba timbirhi leti; 
17 ni ya nyimba ya Benjamini Gibiyoni ni tikwanyana ra wona, na Geba ni tikwanyana ra wona, 
18 na Anatoto ni tikwanyana ra wona, na Alimoni ni tikwanyana ra wona: miti ya mune. 
19 Miti hinkwayo ya vana va Aroni, a yi ri miti ya 13.
20 Miti ya ku averiwa ka tindlu ta vana va Kohata, va ri Valevhi lava seleke va vana va Kohata, yi hume enyimbeni ya Efrayimi. 
21 Va va nyika Xikeme, muti wa xichavelo xa mudlayi ni tikwanyana ra wona, entshaveni ya Efrayimi, na Gezere ni tikwanyana ra wona, 
22 na Kibisayimi ni tikwanyana ra wona, na Bet-Horoni ni tikwanyana ra wona: miti ya mune; 
23 ni ya nyimba ya Dani, Eliteke ni tikwanyana ra wona, na Gibetoni ni tikwanyana ra wona, 
24 na Ayaloni ni tikwanyana ra wona, na Gati-Rimoni ni tikwanyana ra wona: miti ya mune; 
25 ni ya hafu ya nyimba ya Manase, Taanaka ni tikwanyana ra wona, na Gati-Rimoni ni tikwanyana ra wona: miti mimbirhi. 
26 Miti hinkwayo ya vana lava seleke va Kohata, a yi ri ya khume, ni matikwana ya yona.
27 Va nyika vana va Gerixoni, va ri va tindlu ta Valevhi, Golani wa Baxani, muti wa xichavelo xa mudlayi, ni tikwanyana ra wona, na Bexetera ni tikwanyana ra wona, yi hume enyimbeni ya Manase; 
28 ni ya nyimba ya Isakara, Kixiyoni ni tikwanyana ra wona, na Daberata ni tikwanyana ra wona, 
29 na Yaramutu ni tikwanyana ra wona, na Eni-Ganimi, ni tikwanyana ra wona: miti ya mune; 
30 ni ya nyimba ya Asere, Mixala ni tikwanyana ra wona, na Abidoni ni tikwanyana ra wona, 
31 na Helikati ni tikwanyana ra wona, na Rehobo ni tikwanyana ra wona: miti ya mune; 
32 ni ya nyimba ya Neftali, Kedexe wa Galeliya, muti wa xichavelo xa mudlayi, ni tikwanyana ra wona, na Hamoti-Dori ni tikwanyana ra wona, na Karitana ni tikwanyana ra wona: miti minharhu. 
33 Miti hinkwayo ya va Gerixoni, hi tindlu ta vona, a yi ri ya 13, ni matikwana ya yona.
34 Va nyika tindlu ta vana va Merari, va ri Valevhi lava saleke, Yokineyama ni tikwanyana ra wona, na Karita ni tikwanyana ra wona, 
35 na Dimina ni tikwanyana ra wona, na Nahalala ni tikwanyana ra wona: miti ya mune ya nyimba ya Zebuloni, 
36 ni ya nyimba ya Rhuveni, Beseri ni tikwanyana ra wona, na Yahasi ni tikwanyana ra wona, 
37 na Kedemoto ni tikwanyana ra wona, na Mefata ni tikwanyana ra wona; miti ya mune; 
38 ni ya nyimba ya Gadi, Ramoto wa Giliyadi, muti wa xichavelo xa mudlayi, ni tikwanyana ra wona, na Mahanayimi ni tikwanyana ra wona, 
39 na Hexiboni ni tikwanyana ra wona, na Yazere ni tikwanyana ra wona: miti hinkwayo yi ri mune. 
40 Hi yona miti hinkwayo ya vana va Merari hi tindlu ta vona, va ri lava saleke va tindlu ta Valevhi; ku averiwa ka vona a yi ri miti ya 12. 
41 Miti hinkwayo ya Valevhi, exikarhi ka ndzhaka ya vana va Israele, yi ri miti ya 48 ni matikwana ya yona. 
42 Hi yona miti yoleyo; muti wun'wana ni wun'wana wu ri ni tikwanyana ra wona leri wu rhendzeleke; a swi ri sweswo eka miti leyi hinkwayo.
43 Yehovha a nyika Israele tiko hinkwaro leri a hlambanyeleke vatata wa vona ku va nyika rona, kutani va ri fuma, va aka eka rona. 
44 Yehovha a va nyika ku wisa hi matlhelo hinkwawo, hilaha a hlambanyeleke vatata wa vona hakona; a ku vanga na un'we wa valala va vona la kotaka ku tiya emahlweni ka vona, Yehovha a va nyiketa hinkwavo emavokweni ya vona. 
45 A ku wanga na rito rin'we ra marito hinkwawo yo saseka lawa Yehovha a ma byeleke yindlu ya Israele: hinkwaswo swi humelele.
YOXUWA 22
01 Kavaloko Yoxuwa a vitana va Rhuveni, ni va Gadi, ni va hafu ya nyimba ya Manase, a ku eka vona: 
2 “Mi hlayisile hinkwaswo leswi Muxe, nandza wa Yehovha, a mi leriseke swona, kambe mi yingisile rito ra mina etimhakeni hinkwato leti ndzi mi leriseke tona. 
3 A mi tshikanga vamakwenu hi masiku layo tala lawa, ku fikela namuntlha, kambe mi hlayisile leswi fanelaka ku hlayisiwa, wu ri nawu wa Yehovha, Xikwembu xa n'wina. 
4 Sweswi, Yehovha, Xikwembu xa n'wina, u nyikile vamakwenu ku wisa hilaha a va byeleke hakona: kutani sweswi, tlhelelani mi timukela emitsongeni ya n'wina, etikweni ra rifuwo ra n'wina, leri Muxe, nandza wa Yehovha, a mi nyikeke rona ehase ka Yordani. 
5 Ntsena tilanguteleni swinene, mi endla hi ku lerisa ni nawu lowu Muxe, nandza wa Yehovha, a mi leriseke wona, ni ku rhandza Yehovha, Xikwembu xa n'wina, ni ku famba etindleleni hinkwato ta yena, ni ku hlayisa ku lerisa ka yena, ni ku namarhela yena, ni ku n'wi tirhela hi timbilu hinkwato ta n'wina, ni mimoya hinkwayo ya n'wina.” 
6 Kutani Yoxuwa a va katekisa, a va rhumela ekaya; kutani va timukela emitsongeni ya vona.
7 Muxe a a nyikile hafu ya nyimba ya Manase tikwanyana eBaxani, kambe Yoxuwa a a nyikile hafu yin'wana ya nyimba ya Manase, tikwanyana halenu ka Yordani, evupeladyambu; kakuloko Yoxuwa a va rhumela emitsongeni ya vona, a va katekisa, 
8 kutani a va byela, a ku: “Mi tlhelela ekaya mi ri ni xuma lexikulu, ni swifuwo leswo tala, ni silivhere, ni nsuku, ni koporo, ni nhumbu, ni tinguvu leto tala ngopfu. Avelanani ni vamakwenu xuma xa valala va n'wina.”
9 Kavaloko vana va Rhuveni, ni vana va Gadi, ni va hafu ya nyimba ya Manase va timukela, va hambana ni vana va Israele eXilo, etikweni ra Kanana, va timukela etikweni ra Giliyadi, leri nga tiko leri va ri kumeke hi ku lerisa ka Yehovha, hi nomu wa Muxe.
10 Va fika eribuwini ra Yordani leri nga endzilakaneni wa tiko ra Kanana, kutani vana va Rhuveni, ni vana va Gadi, ni va hafu ya nyimba ya Manase, va aka alitari eribuwini ra Yordani, yi nga alitari leyikulu swinene. 
11 Kavaloko vana va Israele va twa leswaku va ku: “Maswivo! Vana va Rhuveni ni vana va Gadi, ni va hafu ya nyimba ya Manase va akile alitari leyi langutaneke ni tiko ra Kanana, eribuwini ra Yordani, hitlhelo ra vana va Israele.” 
12 Vana va Israele va swi twa, kutani va vitana nhlengeletano hinkwayo ya vana va Israele eXilo, ku ya lwa na vona.
13 Vana va Israele va rhumela eka vana va Rhuveni, ni ka vana va Gadi, ni ka va hafu ya nyimba ya Manase etikweni ra Giliyadi, Finiyasi, n'wana Eliyazara, muprista, 
14 ni tindhuna ta khume, ndhuna yin'we hi nyimba yin'wana ni yin'wana ya tinyimba hinkwato ta Israele; yin'wana ni yin'wana a yi ri hosi ya yindlu yin'wana ya vatata wa vona emavandleni ya Israele. 
15 Va ta eka vana va Rhuveni ni ka vana va Gadi, ni ka va hafu ya nyimba ya Manase, etikweni ra Giliyadi, kutani va va byela, va ku: 
16 “Nhlengeletano hinkwayo ya Yehovha yi vula sweswo, yi ku: ‘Xana ku dyoha ka n'wina loku mi dyoheleke Xikwembu xa Israele hakona hi kwihi, leswi mi fularhelaka Yehovha namuntlha, mi ri karhi mi tiakela alitari ku pfuka Yehovha namuntlha xana? 
17 Xana xidyoho xa Peyori a hi nchumu eka n'wina lexi hi nga siki basisiwaka eka xona ni namuntlha, hambi khombo ri bile nhlengeletano ya Yehova-ke? 
18 Kambe n'wina mi fularhela Yehovha namuntlha! Kungakuloko mi pfukela Yehovha namuntlha, mundzuku u ta karihela nhlengeletano hinkwayo ya Israele. 
19 Kambe loko tiko ra ndzhaka ya n'wina ri nga tenganga, pelelani etikweni ra ndzhaka ya Yehovha, laha yindlu ya Yehovha yi yimisiweke kona, kutani mi va ni ndzhaka exikarhi ka hina; kambe mi nga tshuki mi pfuka Yehovha, kutani mi nga hambani na hina hi ku tiakela alitari ehandle ka alitari ya Yehovha, Xikwembu xa hina. 
20 Xana Akani, n'wana Zera, a nga dyohanga emhakeni ya leswo yila? Kutani ku kariha a ku ri ehenhla ka nhlengeletano hinkwayo ya Israele; kambe a nga felangi xidyoho xa yena a ri yena ntsena xana?’ ”
21 Vana va Rhuveni, ni vana va Gadi ni va hafu ya nyimba ya Manase va hlamula va ku eka tindhuna ta madzanadzana ya Israele: 
22 “Xikwembu xa matimba, Xikwembu, Yehovha wa swi tiva, na yena Israele u ta swi tiva! Loko hi endlile sweswo ku pfuka Yehovha ni ku n'wi dyohela, u nga tshuki u hi ponisa namuntlha. 
23 Loko hi tiakele alitari ku fularhela Yehovha ni ku humesa tiholokosta ni mihlengo kona, ni ku humesa kona magandzelo ya ku khensa, Yehovha a a ve yena la hi avanyisaka; 
24 kambe hi swi endlile hi ku chava mhaka yin'wana, hileswaku: Mundzuku vana va n'wina va ta ku eka vana va hina: ‘Xana mhaka ya n'wina hi yihi na Yehovha, Xikwembu xa Israele-ke? 
25 Hikuva exikarhi ka hina na n'wina, vana va Rhuveni ni vana va Gadi, Yehovha u vekile ndzilakana, a ri Yordani: a mi na ku averiwa na Yehovha!’ Hi mukhuva wolowo vana va n'wina va ta sivela vana va hina ku chava Yehovha. 
26 Hikwalaho hi nga te: ‘A hi tiakeleni alitari, ku nga ri alitari ya tiholokosta ni ya magandzelo; 
27 kambe leswaku yi va mbhoni exikarhi ka hina na n'wina, ni le tinxakeni ta hina endzhaku ka hina, leswaku hi tirhela Yehovha emahlweni ka yena hi tiholokosta ta hina, ni timhamba ta hina, ni magandzelo ya ku khensa, ni leswaku vana va n'wina va nga tshuki va byela vana va hina siku rin'wana va ku: “A mi na ku averiwa na Yehovha.” ’ 
28 Kutani hi ku: Kungakuloko siku rin'wana va hi byela sweswo ni vatukulu va hina, hi ta ku eka vona: ‘Langutani xivumbeko xa alitari ya Yehovha leyi vatata wa hina va yi akeleke, yi nga ri ya tiholokosta ni ya magandzelo, kambe leswaku yi va mbhoni exikarhi ka hina na n'wina.’ 
29 A swi ve kule na hina ku pfuka Yehovha ni ku fularhela Yehovha namuntlha hi ku aka alitari ya tiholokosta, ni ya mihlengo, ni ya magandzelo ehandle ka alitari ya Yehovha, Xikwembu xa hina leyi nga emahlweni ka yindlu ya yena.”
30 Finiyasi, muprista, ni tindhuna ta nhlengeletano, ni tindhuna ta madzanadzana ya Israele, leti ngi ti ri na yena, va yingisa marito lama vuriwaka hi vana va Rhuveni, ni vana va Gadi, ni vana va Manase, kutani mhaka yi lulama emahlweni ka vona. 
31 Kavaloko Finiyasi, n'wana Eliyazara, muprista, a ku eka vana va Rhuveni, ni ka vana va Gadi, ni ka vana va Manase: “Namuntlha ha tiva leswaku Yehovha u le xikarhi ka hina, leswi mi nga dyohelangiki Yehovha hi mukhuva lowu: Sweswi mi ponisile vana va Israele evokweni ra Yehovha.”
32 Finiyasi, n'wana Eliyazara, muprista, ni tindhuna, va suka eka vana va Rhuveni, ni le ka vana va Gadi, etikweni ra Giliyadi, kutani va tlhelela etikweni ra Kanana, eka vana va Israele va ya va ambela timhaka leti. 
33 Timhaka leti ti lulama emahlweni ka vana va Israele, kutani vana va Israele va dzunisa Xikwembu, kambe a va ha kanelangi ku ya lwa na vona, ni ku onha tiko leri vana va Rhuveni ni vana va Gadi va akeke eka rona. 
34 Vana va Rhuveni ni vana va Gadi va thya alitari vito; hikuva va ku: “Hi yona mbhoni exikarhi ka hina leswaku Yehovha i Xikwembu.”
YOXUWA 23
01 Kuteloko masiku layo tala ma hundzile, mpfhuka Yehovha a nyikile vana va Israele ku wisa eka valala va vona hinkwavo, ematlhelweni hinkwawo, yena Yoxuwa a dyuharile, a taleriwe hi masiku. 
2 Yoxuwa a hlengeleta Vaisraele hinkwavo, va ri vakulukumba va vona, ni tindhuna ta vona, ni vaavanyisi va vona, ni tindhuna ta nyimpi ya vona, a ku eka vona:
3 “Ndzi dyuharile, ni ku taleriwa hi masiku. Mi vonile hinkwaswo leswi Yehovha, Xikwembu xa n'wina, a swi endleleke matiko hinkwawo lawa, emahlweni ka n'wina; hikuva i Yehovha, Xikwembu xa n'wina, loyi a mi lwelaka. 
4 Vonani, ndzi mi averile hi vuhlolotwana matiko lama saleke ku suka eYordani, ni matiko hinkwawo lawa ndzi ma heriseke ku fika eLwandle Lerikulu, evupeladyambu, leswaku yi va ndzhaka ya n'wina hi tinxaka ta n'wina. 
5 Yehovha, Xikwembu xa n'wina, u ta va hlongola a ri yena emahlweni ka n'wina, u ta va tekela tiko emahlweni ka n'wina, kutani mi ta ri fuma hilaha Yehovha, Xikwembu xa n'wina a mi byeleke hakona. 
6 Loko swi ri tano, tiyani swinene ku hlayisa ni ku endla hinkwaswo leswi tsariweke ebukwini ya nawu wa Muxe, mi nga hambuki exineneni hambi eximatsini, 
7 mi nga hlangani na matiko lama saleke exikarhi ka n'wina; mi nga tshuki mi vula mavito ya swikwembu swa vona, kambe mi nga hlambanyi ha swona, mi nga tshuki mi swi tirhela ni ku khinsama emahlweni ka swona; 
8 kambe namarhelani Yehovha, Xikwembu xa n'wina, hilaha mi swi endleke hakona ku fika namuntlha. 
9 Hikuva Xikwembu xi hlongorile emahlweni ka n'wina matiko lamakulu lama nga ni matimba, kutani a ku na munhu la swi koteke ku tiya emahlweni ka n'wina ku fika namuntlha. 
10 Munhu un'we exikarhi ka n'wina u ta hlongorisa khume ra madzana ya vona; hikuva i Yehovha, Xikwembu xa n'wina, la mi lwelaka hilaha a mi byeleke hakona. 
11 Hikwalaho, tilanguteleni swinene emimoyeni ya n'wina leswaku mi rhandza Yehovha, Xikwembu xa n'wina.
12 “Hikuva loko mi tlhelela endzhaku, ni loko mi namarhela leswi saleke swa matiko lawa lama tshameke exikarhi ka n'wina, ni loko mi tekelana vavasati na vona, kutani mi hlangana na vona, na vona va hlangana na n'wina, 
13 tivani swinene leswaku Yehovha, Xikwembu xa n'wina, a nga ka a nga ha tshami a hlongola matiko lawa emahlweni ka n'wina, kambe ri ta va sole ni rindzi eka n'wina, ni nkharisa ematsheveni ya n'wina, ni mitwa emahlweni ya n'wina, mi ko mi herisiwa henhla ka tiko lerinene leri Yehovha, Xikwembu xa n'wina a mi nyikeke rona.
14 “Maswivo, ndza famba namuntlha hi ndlela ya misava hinkwayo. Pfumelani hi timbilu hinkwato ta n'wina ni mimoya hinkwayo ya n'wina, mi tiva leswaku a ku wanga na rito rin'we ra marito hinkwawo lamanene lawa Yehovha, Xikwembu xa n'wina, a ma vuleke ehenhla ka n'wina; kambe mi endleriwe hinkwawo, a ku wanga na rito rin'we. 
15 Kutani, kukotisa loko marito hinkwawo lamanene, lawa Yehovha a mi byeleke wona, ma endleriwile n'wina, na swona Yehovha u ta tiyisa ehenhla ka n'wina, marito hinkwawo layo biha mi ko mi hela ehenhla ka tiko lerinene leri Yehovha Xikwembu xa n'wina, a mi nyikeke rona. 
16 Kutakuloko mi tlula ntwanano lowu Yehovha, Xikwembu xa n'wina, a mi leriseke wona, mi ya tirhela swikwembu swin'wana, mi khinsama emahlweni ka swona vukari bya Yehovha byi ta mi pfurhela kutani mi ta hatlisa mi fa etikweni lerinene leri a mi nyikeke rona.”
YOXUWA 24
01 Yoxuwa a hlengeleta tinyimba hinkwato ta Israele eXikeme, kutani a vitana vakulukumba va Vaisraele, ni tindhuna ta vona, ni vaavanyisi va vona, ni tindhuna ta nyimpi; va ta yima emahlweni ka Xikwembu. 
2 Kavaloko Yoxuwa a ku eka tiko hinkwaro: “Yehovha, Xikwembu xa Israele, u vula sweswo, a ku: ‘Emikarhini ya khale vatata wa n'wina, a a ri Tera tata wa Abrahama, ni tata wa Nahoro a va akile ehase ka nambu, a va tirhela swikwembu swin'wana. 
3 Kutani ndzi tekile tata wa n'wina, Abrahama, ehase ka nambu, ndzi n'wi fambisile etikweni hinkwaro ra Kanana, ndzi va ndzi n'wi andzisela vana, ndzi n'wi nyika Isaka. 
4 Ndzi nyikile Yakobo na Esawu eka Isaka, eka Esawu ndzi n'wi nyikile ntshava ya Seyira, yi va ya yena; kutani Yakobo ni vana va yena va xikele eEgipta.
5 “ ‘Ndzi va ndzi rhuma Muxe na Aroni kutani ndzi ba Egipta hilaha ndzi endleke hakona exikarhi ka rona, kavaloko ndzi mi humesa kona. 
6 Sweswo ndzi humesile vatata wa n'wina Egipta, kutani mi ya fika elwandle; Vaegipta va hlongorisa vatata wa n'wina va ri ni tigolonyi ni vakhandziyi va tihanci, va fika eLwandle-ro-Tshwuka. 
7 Va huwelela eka Yehovha, kutani Yehovha a veka munyama exikarhi ka n'wina ni Vaegipta, a vuyisa lwandle ehenhla ka vona ri va funengeta; sweswo mahlo ya vona ma vonile leswi ndzi swi endleleke Vaegipta; kutani mi tshamile emananga masiku layo tala.
8 “ ‘Ndzi mi fambisile etikweni ra Vaamori lava akeke ehase ka Yordani, kutani va lwa na n'wina, kambe ndzi va nyiketile emavokweni ya n'wina mi va mi teka tiko ra vona; sweswo ndzi va herisile emahlweni ka n'wina. 
9 Kavaloko Balaka n'wana Siporo, hosi ya Mowabu, a pfuka a lwa na Israele; a rhuma vanhu ku ya vitana Balaama, n'wana Beyori, a ta ta n'wi rhuketelela. 
10 Kambe a ndzi rhandzangi ku yingisa Balaama, kutani a mi katekisa, ndzi va ndzi mi ponisa emavokweni ya yena.
11 “ ‘Kutani mi perile Yordani, mi ya fika eYeriko. Vini va Yeriko, ni Vaamori, ni Vaperesi, ni Vakanana ni Vahiti ni Vagirigaxi, ni Vahivhi, ni Vayebusi va lwile na n'wina, kambe ndzi va nyiketile emavokweni ya n'wina. 
12 Ndzi rhumile mimpfi emahlweni ka n'wina, leyi va hlongoriseke emahlweni ka n'wina, swin'we ni tihosi letimbirhi ta Vaamori: a ku nga ri hi tlhari ra wena ni vurha bya wena. 
13 Ndzi mi nyikile tiko leri mi nga tirhangiki eka rona ni miti leyi mi nga yi akangiki; sweswi, mi akile kona, mi dya mihandzu ya tivhinya ni mitlhwari swi ri leswi mi nga swi byalangiki.’
14 “Sweswi, chavani Yehovha, mi n'wi tirhela hi ku hetiseka ni ntiyiso. Susani swikwembu leswi vatata wa n'wina va swi tirheleke ehase ka nambu, na Egipta, mi tirhela Yehovha. 
15 Kambe loko swi bihile emahlweni ya n'wina ku tirhela Yehovha, hlawulani namuntlha loyi mi rhandzaka ku n'wi tirhela, hambi swikwembu leswi vatata wa n'wina va swi tirheleke ehase ka nambu, hambi swikwembu swa Vaamori, etikweni leri mi akeke eka rona. Loko ndzi ri mina ni yindlu ya mina, hi ta tirhela Yehovha.”
16 Tiko ri hlamula, ri ku: “A swi ve kule na hina ku tshika Yehovha hi ya tirhela swikwembu swin'wana! 
17 Hikuva Yehovha i Xikwembu xa hina. Hi yena la hi humeseke, hina ni vatata wa hina, etikweni ra Egipta endlwini ya vukhumbi, ni loyi a endleke emahlweni ka hina, mahlori lamakulu lawa; hi yena kambe la hi hlayiseke endleleni hinkwayo leyi hi fambeke eka yona, ni le xikarhi ka matiko hinkwawo lawa hi hundzeke exikarhi ka wona. 
18 Yehovha u hlongorisile emahlweni ka hina, matiko hinkwawo, ni Vaamori lava akeke etikweni leri. Na hina hi ta tirhela Yehovha, hikuva hi xona Xikwembu xa hina.”
19 Yoxuwa a ku eka tiko: “Mi nga ka mi nga tirheli Yehovha, hikuva i Xikwembu lexo kwetsima, i Xikwembu xa rilondzo: Xi nga ka xi nga rivaleli milandzu ya n'wina ni swivi swa n'wina. 
20 Kutakuloko mi fularhela Yehovha, mi ya tirhela swikwembu swin'wana swa matiko man'wanyana, u ta mi hundzukela, a mi endla leswo biha, a mi herisa, hambi a tshamile a mi endlela leswinene.” 
21 Kavaloko tiko ri ku eka Yoxuwa: “E-e! Hikuva hi ta tirhela Yehovha.”
22 Yoxuwa a ku eka tiko: “Mi timbhoni ta ku tirhambela leswaku mi hlawurile Yehovha, mi ri n'wina ku n'wi tirhela.” 
23 Kutani va ku: “Hi timbhoni.”
24 Loko swi ri tano: “Susani swikwembu swa matiko man'wana, swa valuveri lava luveleke exikarhi ka n'wina, mi hundzuka hi timbilu ta n'wina eka Yehovha, Xikwembu xa Israele.” Kavaloko tiko ri ku eka Yoxuwa: “Hi ta tirhela Yehovha, Xikwembu xa hina, hi ta yingisa rito ra xona.”
25 Hi siku rolero Yoxuwa a endlela tiko ntwanano, kutani a va vekela nawu ni ku lerisa eXikeme. 
26 Kutani Yoxuwa a tsala timhaka leti ebukwini ya nawu wa Xikwembu, a va a teka ribye lerikulu, a ri yimisa kwalaho, ehansi ka nkuhlu lowu nga ekusuhi ni vukwetsimelo bya Yehovha. 
27 Kutani Yoxuwa a ku eka tiko hinkwaro: “Maswivo, ribye leri ri ta va mbhoni leyi nga ta hi kaneta, hikuva ri yingisile marito hinkwawo lawa Yehovha a hi byeleke wona, yi ta va mbhoni eka n'wina leswaku mi nga tshuki mi landzula Yehovha, Xikwembu xa n'wina.” 
28 Kutani Yoxuwa a tlherisa tiko un'wana ni un'wana endzhakeni ya yena.
29 Endzhaku ka timhaka teto, Yoxuwa, n'wana Nuni, nandza wa Yehovha, a fa, a ri ni malembe ya 110. 
30 Va n'wi lahla emindzilekaneni ya ndzhaka ya yena, eTiminata-Sera, entshaveni ya Efrayimi, en'walungwini ka ntshava ya Gaaxi. 
31 Kutani Israele a tirhela Yehovha hi masiku hinkwawo ya Yoxuwa, ni masiku hinkwawo ya vakulukumba lava lehiseke masiku ya vona endzhaku ka Yoxuwa, lava nga tiva ntirho hinkwawo lowu Yehovha a nga wu endlela Israele.
32 Marhambu ya Yosefa lama rhwariweke hi vana va Israele loko va suka eEgipta, va ma lahla eXikeme, etlhelweni ra nsimu leyi Yakobo a yi xaveke eka vana va Hamoro, tata wa Xikeme, hi makesita ya dzana, kutani nsimu leyi yi va ya ndzhaka ya vana va Yosefa. 
33 Kutani Eliyazara, n'wana Aroni, a fa, va n'wi lahla entsungeni wa Finiyasi n'wana wa yena, lowu a wu nyikiwile entshaveni ya Efrayimi.
VAAVANYISI 1
01 Kuteloko Yoxuwa a file vana va Israele va vutisa Yehovha va ku: “I mani exikarhi ka hina la nga ta rhanga a khandziya eka Vakanana, a lwa na vona?” 
2 Yehovha a hlamula a ku: “Ku ta huma Yuda; vonani, ndzi nyiketile tiko emavokweni ya yena.” 
3 Kutani Yuda a byela makwavo Simiyoni, a ku: “A hi tlhandluke swin'we etikweni leri ndzi ri averiweke, hi ya pfuka Vakanana, hi lwa na vona. Kutani ndzi ta ya na wena eka leri averiweke wena.” 
4 Simiyoni a famba na yena; kutani Yuda a tlhandluka, Yehovha a nyiketa Vakanana ni Vaperesi emavokweni ya vona, kutani va dlaya vavanuna va 10 000 eBezeki. 
5 Kutani va kuma Adoni-Bezeki emutini wa Bezeki, va lwa na yena, va hangalasa Vakanana ni Vaperesi. 
6 Kambe Adoni-Bezeki a baleka, kutani va n'wi hlongorisa, va ya n'wi khoma, va n'wi tsema makhudzu ya mavoko ni ya milenge. 
7 Adoni-Bezeki a ku: “Ku ni tihosi ta 70 leti tsemiweke makhudzu ya mavoko ni ya milenge, leti a ti tshama ti rholela mahlanhla ehansi ka tafula ra mina. Xikwembu xi ndzi tlherisele leswi ndzi swi endleke.” Kutani va n'wi yisa eYerusalema, a ya fela kona. 
8 Kutani vana va Yuda va pfukela Yerusalema, va wu nghena, va dlaya vaaki va kona hi ku kariha ka fumu, va hisa muti. 
9 Vana va Yuda va ngirimela va ya pfuka Vakanana lava akeke etintshaveni, ni le dzongeni, ni le timbaleni. 
10 Kambe va Yuda va pfukela Vakanana lava akeke eHebroni. (Vito ro sungula ra Hebroni a a ri Kiriyata-Araba.) Va hlula miti ya Xexayi, na Ahimani, na Talimayi. 
11 Kuteloko va suka kona, va pfuka lava akeke eDebiri; (vito ro sungula ra Debiri a a ri Kiriyata-Sefere).
12 Kutani Kalebe a ku: “La nga ta hlula Kiriyata-Sefere, a wu teka, ndzi ta n'wi nyika n'wana wa mina Akisa, a va nsati wa yena.” 
13 Otiniele, n'wana Kenazi, ndzisana ya Kalebe, a wu teka, kutani Kalebe a n'wi nyika n'wana wa yena, Akisa, a va nsati wa yena. 
14 Kuteloko Akisa a fikile ekaya, a kucetela nuna wa yena leswaku a kombela nsimu eka tata wa yena. 
15 Kavaloko Akisa a xika embhongolweni, kutani Kalebe a ku eka yena: “U na yini?” Yena a ku: “Ndzi nyike xilo xin'wana, hikuva u ndzi nyikile tiko leri nga etlhelo ra le dzongeni, u ndzi ha ni swihlovo.” Hikwalaho Kalebe a n'wi nyika swihlovo swa le henhla ni swihlovo swa le hansi.
16 Loko, va ri vana va Mukeni, mukon'wana wa Muxe, a va sukile emutini wa micindzu, va tlhandlukela ni vana va Yuda emananga ya Yuda, edzongeni ka Aradi; kutani va ya kona, va aka ni vanhu va kona. 
17 Kambe Yuda a famba swin'we na Simiyoni, makwavo, va ya hlula Vakanana lava akeke eSefata, va va endla lavo yila (anathema). Hikwalaho muti wolowo wu thyiwile vito ra Horma (anathema). 
18 Yuda a teka na Gaza ni tiko ra kona, na Axikeloni, ni tiko ra kona, na Ekroni, ni tiko ra kona. 
19 Yehovha a va na Yuda, kutani a hlongorisa lava akeke etintshaveni, kambe a tsandzeka ku hlongorisa lava akeke erivaleni, hikuva a va ri ni tigolonyi ta nsimbhi. 
20 Kalebe a nyikiwa Hebroni, hilaha Muxe a nga vula hakona, kutani a hlongorisa kona vana va Anaka lavanharhu va vavanuna.
21 Loko, va ri vana va Benjamini, a va hlongorisanga Vayebusi lava akeke eYerusalema; hikwalaho Vayebusi va ha akile eYerusalema, kun'we ni vana va Benjamini ni namuntlha. 
22 Va yindlu ya Yosefa va tlhandlukele eBetele, kutani Yehovha a va na vona. 
23 Va yindlu ya Yosefa va rhumela ku ya kambela Betele (vito ro sungula ra muti wolowo a wu ri Luzi). 
24 Kutani tinhlori ti vona munhu la humaka emutini, ti ku eka yena: “Hi kombise laha ku nga ngheniwaka emutini, hi ta ku endlela hi tintswalo.” 
25 Kuteloko a va kombisile laha ku nga ngheniwaka hakona emutini, va dlaya va muti wolowo hi ku kariha ka fumu, kambe va tshika munhu yeloyi, ni va yindlu ya yena hinkwavo, va tifambela. 
26 Kutani munhu yeloyi a rhurhela etikweni ra Vahiti; a aka muti kona, a wu thya vito ra Luzi. Ra ha ri vito ra wona ni namuntlha.
27 Manase, yena, a nga hlongorisangi va Beta-Xeyani ni va miti ya kona, hambi va ri va Taanaka ni va miti ya kona, hambi va ri lava akeke eDori ni va miti ya kona, hambi va ri lava akeke eYibiliyamu ni va miti ya kona hambi va ri lava akeke eMegido ni va miti ya kona; kambe Vakanana va alela etikweni rero. 
28 Kuteloko Vaisraele va kumile matimba, va luvisa Vakanana, kambe va tsandzeka ku va hlongolela makumu.
29 Loko a ri Efrayimi, a nga hlongolanga Vakanana lava akeke eGezere kutani Vakanana va aka na vona eGezere.
30 Zebuloni, na yena, a nga hlongolangi lava akeke eKitironi, hambi va ri lava akeke eNahalala; kutani Vakanana va aka na vona, kambe va va humesisa ndzuvo.
31 Loko a ri Asere, a nga hlongolanga lava akeke eAko, hambi va ri lava akeke eSidoni, na Ahalabu, na Akizibi, na Heliba, na Afeke, na Rehobo. 
32 Va Asere va aka ni Vakanana lava akeke etikweni rero, va nga va hlongorisi.
33 Na yena Neftali, a nga hlongolangi lava akeke eBeta-Xemexe, hambi va ri lava akeke eBeta-Anati, a aka ni Vakanana lava akeke etikweni rero; lava akeke eBeta-Xemexe na Beta-Anati va n'wi humesela ndzuvo.
34 Kutani Vaamori va va ni sindziso eka vana va Dani entshaveni, va nga va pfumeleri ku xikela erivaleni. 
35 Hikwalaho Vaamori va alela Hara-Herexi, na Ayaloni, na Xaalabimi, hambiswiritano, va nyimba ya Yosefa va va tikela, va ko va humesisiwa ndzuvo. 
36 Loko ri ri tiko ra Vaamori, a ri sukela entshaveni ya Akrabimi, eribyeni, ku ya etlhelo ra le henhla.
VAAVANYISI 2
01 Kutani ntsumi ya Yehovha yi suka eGiligala yi tlhandlukela eBokimi, yi ku: “Ndzi te ndzi ta mi humesa eEgipta, ndzi mi tisa etikweni leri ndzi hlambanyeke leswaku ndzi ta ri nyika vatata wa n'wina; a ndzi te, ndzi nga ka ndzi nga onhi ni siku ni rin'we ntwanano wa mina lowu ndzi wu endleke na n'wina. 
2 A ndzi ku: ‘Na n'wina mi nga ka mi nga endli ntwanano ni lava akeke etikweni leri, kambe mi mbundzuxa tialitari ta vona.’ Kambe a mi yingisangi rito ra mina. Mi endlele yini sweswo xana? 
3 Loko swi ri tano, ndzi te: ‘Ndzi nga ka ndzi nga va hlongorisi emahlweni ka n'wina; va ta kotisa mitwa ematlhelweni ya n'wina, ni swikwembu swa vona swi ta va mitlhamu eka n'wina.’ ” 
4 Kakuloko ntsumi ya Yehovha ya ha vulavula timhaka teto eka vana va Israele hinkwavo, tiko ri kolola hi ku rila. 
5 Hikwalaho, va thya xivandla xexo vito ra Bokimi (varili), kutani va humesela Yehovha magandzelo kona.
6 Yoxuwa, kuteloko a tlherisile tiko, vana va Israele va muka, un'wana ni un'wana endzhakeni ya yena ku fuma tiko. 
7 Kutani tiko ri tirhela Yehovha hi masiku hinkwawo ya Yoxuwa, ni masiku hinkwawo lawa vakulukumba va nga hanya ha wona endzhaku ka Yoxuwa, va ri lava voneke mitirho hinkwayo leyikulu leyi Yehovha a yi endleleke vana va Israele. 
8 Kutani Yoxuwa, n'wana Nuni, nandza wa Yehovha, a fa a ri ni malembe ya dzana ni khume. 
9 A lahliwa etikweni ra ndzhaka ya yena, eTiminata-Heresi, entshaveni ya Efrayimi, hitlhelo ra n'walungu ka ntshava ya Gaaxi.
10 Na vona vanhu va nkarhi lowuya hinkwavo, va tlhelela eka vatata wa vona, kutani ku humelela vanhu va nkarhi lowu, lava nga tivangiki Yehovha, hambi yi ri mitirho leyi a yi endleleke Israele. 
11 Kutani Vaisraele va endla leswo biha emahlweni ka Yehovha, va tirhela Baali. 
12 Va fularhela Yehovha, Xikwembu xa vatata wa vona, la nga va humesa etikweni ra Egipta; va landzela swikwembu swin'wana, swi nga swikwembu swa matiko lawa ma va rhendzeleke, va swi khinsamela va karihisa Yehovha. 
13 Va fularhela Yehovha, va tirhela Baali ni va Astarte. 
14 Kutani ku kariha ka Yehovha ku pfurhela Vaisraele, a va nyiketa emavokweni ya vaonhi lava va onhaka, kutani a va nyiketa emavokweni ya valala va vona lava va va rhendzeleke; va tsandzeka ku yima emahlweni ka valala va vona. 
15 Hinkwako laha va yaka kona, voko ra Yehovha a ri lwa na vona, hilaha Yehovha a nga vula hakona, ni hilaha Yehovha a va hlambanyeleke hakona, kutani va va ekhombyeni lerikulu. 
16 Hambiswiritano, Yehovha a va humesela vaavanyisi, va va lamulela emavokweni ya lava va va onhaka. 
17 Na swona a va yingisangi vaavanyisi va vona, kambe va tinyiketa eka swikwembu swin'wana, va swi khinsamela, kutani va hatlisa ku hambuka endleleni leyi vatata wa vona va nga famba ha yona, loko va ri karhi va yingisa milawu ya Yehovha, kambe vona a va endlanga swona.
18 Kakuloko Yehovha a a va humesela vaavanyisi, Yehovha a a ri ni muavanyisi, a a va lamulela emavokweni ya valala va vona hi masiku hinkwawo ya muavanyisi, hikuva Yehovha a a hundzuka hi ku twa swirilo swa vona loko va ririsiwa hi lava va va xanisaka ni lava va va karhataka. 
19 Loko muavanyisi a file, a va engeta va tionha va tlula vatata wa vona hi ku landzelela swikwembu swin'wana, leswaku va swi tirhela ni ku khinsama emahlweni ka swona, va nga hunguti nchumu eka mitirho ya vona ni mikhuva ya vona leyo nonon'hwa. 
20 Kutani ku kariha ka Yehovha ku pfurhela Vaisraele, a ku: “Leswi tiko leri ri onheke ntwanano lowu ndzi wu endleke ni vatata wa vona ri nga yingisanga rito ra mina, 
21 na mina ndzi nga ka ndzi nga hlongorisi munhu ni un'we wa matiko lama siyiweke hi Yoxuwa siku a faka. 
22 Ndzi ta ringa Vaisraele ha wona, ndzi ta vona loko kumbe va ta hlayisa ndlela ya Yehovha ku famba ha yona, kukotisa leswi vatata wa vona va nga yi hlayisa, kumbe a swi nga vi tano.” 
23 Hikwalaho Yehovha a siya matiko lawa, a nga hatlisi ku ma hlongorisa, hikuva a nga ma nyiketanga emavokweni ya Yoxuwa.
VAAVANYISI 3
01 Hi wona matiko lawa Yehovha a nga ma siya ku ringa ha wona Vaisraele, va nga hinkwavo lava nga vonangiki tinyimpi hinkwato ta Kanana, 
2 leswaku tinyimba ta vana va Israele ti ta tiva ku dyondza nyimpi, ti ri leti nga tivangiki tinyimpi to sungula: 
3 I tihosi ta ntlhanu ta Vafilista, ni Vakanana hinkwavo, ni Vasidoni ni Vahivhi, lava akeke entshaveni ya Lebanoni, ku sukela entshaveni ya Baala-Hermoni ku yisa eHamata. 
4 Matiko lawa ma va kona ku ringa Vaisraele, hileswaku ku ta tiviwa loko kumbe va ta yingisa milawu leyi Yehovha a nga yi lerisa vatata wa vona ha Muxe. 
5 Loko swi ri tano, vana va Israele va sala va akile exikarhi ka Vakanana, ni Vahiti, ni Vaamori, ni Vaperesi, ni Vahivhi, ni Vayebusi. 
6 Kutani va tekana ni vana va vamatiko wolawa, va nyiketa ni vana va vona leswaku na vona va va teka, kutani va tirhela swikwembu swa vamatiko.
7 Kutani vana va Israele va endla leswo biha emahlweni ka Yehovha, va rivala Yehovha, Xikwembu xa vona, va tirhela Baali na Axera. 
8 Ku kariha ka Yehovha ku pfurhela Vaisraele, kutani a va nyiketa emavokweni ya Kuxani-Rixitayimi, hosi ya Mesopotamiya; vana va Israele va fumiwa hi Kuxani-Rixitayimi hi malembe ya ntlhanu na manharhu. 
9 Kutani vana va Israele va huwelela eka Yehovha; Yehovha a humesela vana va Israele mulamuleri loyi a va lamulelaka, a nga Otiniele, n'wana Kenazi, ndzisana ya Kalebe. 
10 Moya wa Yehovha wu va eka yena; a avanyisa ta Israele, a huma nyimpi; kutani Yehovha a nyiketa Kuxani-Rixitayimi hosi ya Mesopotamiya emavokweni ya yena. Kutani voko ra yena ri hlula Kuxani-Rixitayimi. 
11 Kutani tiko ri etlela hi malembe ya mune wa makume. Kutani Otiniele, n'wana Kenazi, a fa.
12 Kutani vana va Israele va vuyela kambe va endla leswo biha emahlweni ka Yehovha; Yehovha a pfuxa Egiloni, hosi ya Mowabu, leswaku a lwa ni Vaisraele hikuva va endlile leswo biha emahlweni ka Yehovha. 
13 Kutani Egiloni a tihlengeletela vana Vaamoni, ni Vaamaleke, a ya hlula Vaisraele, a teka muti wa micindzu. 
14 Kutani vana va Israele va fumiwa hi Egiloni, hosi ya Mowabu, hi malembe ya 18. 
15 Kutani vana Vaisraele va huwelela eka Yehovha; Yehovha a va humesela mulamuleri, Ehudi, n'wana Gera, wa Benjamini, wanuna wa ximatsi. Kutani vana va Israele va rhumela ha yena ndzuvo eka Egiloni hosi ya Mowabu.
16 Kutani Ehudi a tiendlela banga leri nga ni vukari hi matlhelo mambirhi, ku leha ka rona xi ri xisungunhu xin'we kutani a ri boha endzhumbini wa yena wa xinene ehansi ka nkhancu wa yena. 
17 Kutani a tisela Egiloni, hosi ya Mowabu, ndzuvo. Egiloni a a ri munhu la noneke ngopfu. 
18 Kuteloko Ehudi a hetile ku nyika Egiloni ndzuvo, a tlherisa vanhu lava teke ni ndzuvo. 
19 Loko a ri yena a tlhela hi le Pesilimi ekusuhi na Giligala, a ku: “Ndzi ni mhaka ya xihundla na wena hosi.” Kutani Egiloni a ku: “Miyelani!” Kutani vanhu hinkwavo lava ngi va ri kona eka yena, va suka eka yena. 
20 Kutani Ehudi a n'wi tshinelela endlwini ya yena laha ku titimelaka, yi ri ya yena swakwe, kutani Ehudi a ku eka yena: “Ndzi ku tiserile mhaka ya Xikwembu.” Kwalaho Egiloni a suka exitshan'weni xa yena. 
21 Kutani Ehudi a yisa voko ra yena ra ximatsi, a khoma banga endzhumbini wa xinene wa yena, a n'wi tlhava ekhwirini. 
22 Ni xitamelo xi nghena endzhaku ka nsimbhi, mafurha va manya nsimbhi, hikuva a nga humesanga banga ekhwirini ra yena kambe ri boxa ri humela hala. 
23 Ehudi a huma hi rikupakupa, a pfalela hosi endlwini leyi nga ehenhla, a tiyisa rivanti hi mpfungura. 
24 Kuteloko a humile, malandza ya Egiloni ma ta ta languta kutani ma vona timbanti ta yindlu leyi nga ehenhla ti pfariwe hi mpfungura; va ku: “Kumbe u tifunengetile milenge endlwini ya yena laha ku titimelaka.” 
25 Va langutela sweswo, va ko va va ni tingana kutani leswi a nga pfuliki timbanti ta yindlu leyi nga ehenhla, va teka mpfungura, kuteloko, va pfurile va kuma n'wini wa vona a wile ehansi, a file. 
26 Ehudi a baleka loko va ri karhi va rhendzelekarhendzeleka, a hundza emahlweni ka Pesilimi, a balekela eSeyira. 
27 Kuteloko a fikile kona, a yimba nanga entshaveni ya Efrayimi, vana va Israele va ngirimela na yena entshaveni, a va rhangela emahlweni. 
28 Kutani a ku eka vona: “Ndzi landzeni, hikuva Yehovha u nyiketile Vamowabu, valala va n'wina, emavokweni ya n'wina.” Kutani va ngirimela va n'wi landza, va ya yimelela emahlalukweni ya Yordani, ku lavana na Mowabu, va nga pfumeleri munhu ku pela. 
29 Enkarhini wolowo, va dlaya Vamowabu lava laveke ku va 10 000, hinkwavo, va ri va matimba ni tinhenha; ku nga poni ni un'we. 
30 Enkarhini wolowo, Vamowabu va tsongahatiwa hi Vaisraele, kutani tiko ri etlela hi malembe ya 80.
31 Endzhaku ka Ehudi a ku ri na Xamgari, n'wana Anati, la nga dlaya Vafilista va 600 hi mbhingo wa tihavi; na yena a lamulela Israele.
VAAVANYISI 4
01 Kuteloko Ehudi a file, vana va Israele va engeta va endla swo biha emahlweni ka Yehovha. 
2 Kutani Yehovha a va nyiketa emavokweni ya Yabini, hosi ya Kanana, la nga fuma Hasoro; mufambisi wa mavandla ya yena a a ri Sisera, a akile eHaroxete-Goyimi. 
3 Kutani vana va Israele va huwelela eka Yehovha hikwalaho ka tigolonyi ta nsimbhi ta Sisera ta 900; kambe vana va Israele va xanisiwa hi yena hi malembe ya makume mambirhi.
4 Enkarhini wolowo, Debora, muprofeta wa wansati, nsati wa Lapidoto, a avanyisela Israele. 
5 A a tshamisa ehansi ka ncindzu wa Debora, emaaveni ya Rhama na Betele, entshaveni ya Efrayimi. Kutani vana va Israele a va tlhandlukela eka yena ku ta avanyiseriwa kona. 
6 Kutani Debora a rhuma a vitana Baraka n'wana Abinowama, wa Kadexe-Neftali, a ku eka yena: “Xana Yehovha, Xikwembu xa Israele a nga lerisangi mhaka leyi xana? Yana u khandziya ntshava ya Taboro u ri ni vavanuna va 10 000 va vana va Neftali ni vana va Zebuloni. 
7 Ndzi ta kokela eka wena, enambyeni wa Kixoni, Sisera, mufambisi wa mavandla ya Yabini, ni tigolonyi ta yena, ni tiko ra yena ndzi ta va nyiketa emavokweni ya wena.” 
8 Kutani Baraka a ku eka yena: “Loko hi famba kun'we ndzi ta famba, loko hi nga fambi kun'we ndzi nga ka ndzi nga fambi.” 
9 Debora a ku: “Ku ya, ndzi ta ya na wena, kambe u nga ka u nga voni ku dzunisiwa endleleni leyi u nga ta famba ha yona, hikuva Yehovha u ta nyiketa Sisera emavokweni ya wansati.”
10 Debora a suka a ya eKedexe a ri na Baraka. Kutani Baraka a vitanela eKedexe va Zebuloni ni va Neftali, a tlhandluka a ri ni vanhu va 10 000, na yena. Debora a tlhandluka na yena. 
11 (Loko a ri Hebere, Mukeni, a a hambene ni Vakeni, vana va Hobabu, mukon'wana wa Muxe, a a akile ntsonga wa yena ekusuhi ni nkuhlu wa Saanayimi, ekusuhi na Kedexe.) 
12 Kutani Sisera a tivisiwa leswaku Baraka, n'wana Abinowama, u tlhandluke entshaveni ya Taboro. 
13 Kutani Sisera a hlengeleta tigolonyi ta yena hinkwato ti nga tigolonyi ta nsimbhi ta 900, ni tiko ra yena hinkwaro ku sukela eHaroxete-Goyimi ku ya fika enambyeni wa Kixoni.
14 Kutani Debora a ku eka Baraka: “Tlhandluka, hikuva hi rona siku leri Yehovha a nga ta nyiketa Sisera emavokweni ya wena! Xana Yehovha a nga ku rhangelangi emahlweni xana?” Hikwalaho Baraka a rhelela entshaveni ya Taboro, a landzeriwa endzhaku hi vanhu va 10 000. 
15 Kutani Yehovha a hangalasa Sisera ni tigolonyi ta yena hinkwato, ni mavandla ya yena hinkwawo hi ku kariha ka fumu, emahlweni ka Baraka; Sisera a xika egolonyini ya yena, a baleka hi milenge. 
16 Kutani Baraka a hlongorisa tigolonyi ni mavandla ku ya fika eHaroxete-Goyimi, mavandla hinkwawo ya Sisera ma dlawa hi ku kariha ka fumu, ku nga poni munhu.
17 Kutani Sisera a baleka hi milenge endlwini ya Yaele, nsati wa Hebere, Mukeni; hikuva ku rhula a ku ri kona exikarhi ra Yabini, hosi ya Hasoro, ni yindlu ya Hebere Mukeni. 
18 Kutani Yaele a huma a ya hlangana na Sisera, a ku eka yena: “Hambuka, n'wini wanga, hambukela eka mina, u nga chavi!” Kutani Sisera a hambukela endlwini ya yena, Yaele a n'wi funengeta hi nguvu. 
19 Kutani Sisera a ku eka yena: “Wa nga ndzi ha matinyana ndzi nwa, hikuva ndzi ni torha.” A pfula xikutsu xa ntswamba, a n'wi nwisa, a va a n'wi funengeta. 
20 Sisera a engeta kambe, a ku eka yena: “Yima enyangweni ya yindlu kutakuloko ku ta munhu, a vutisa a ku: ‘Xana munhu u kona kwalaho?’ u ta ku: ‘A ku na munhu.’ ” 
21 Kutani Yaele, nsati wa Hebere, a hlumula mhingu ya yindlu, a tamele nyundzu hi voko, kutani a tshinela ekusuhi na Sisera hi ku nyanimela a n'wi bela exihlayeni hi mhingu yi huma ni le hansi, loko a ri karhi a etlele ngopfu, a karhele, kutani a fa. 
22 Kutani Baraka a fika, a ri karhi a hlongorisa Sisera; kutani Yaele a huma a ya hlangana na yena, a ku eka yena: “Tana, ndzi ku kombisa munhu loyi u n'wi lavaka.” Kutani Baraka a nghena endlwini ya yena a vona Sisera a etlele a file, mhingu yi ri exihlayeni xa yena.
23 Hi siku rero Xikwembu xi tsongahata Yabini, hosi ya Kanana, emahlweni ka vana va Israele. 
24 Kutani vana va Israele va tshama va lwa na Yabini, hosi ya Kanana, va ko va herisa Yabini hosi ya Kanana.
VAAVANYISI 6
01 Vana va Israele va engeta va endla leswo biha emahlweni ka Yehovha kutani Yehovha a va nyiketa emavokweni ya Vamidiyani hi malembe ya ntlhanu na mambirhi. 
2 Vamidiyani va xanisa Vaisraele ngopfu, vana Vaisraele va ko va chavela emabakweni ya tintshava ni le timhakweni, ni le makhokholweni hi ku chava Vamidiyani. 
3 Kakuloko Vaisraele va rimile, Vamidiyani ni Vaamaleke, ni va tlhelo ra le vuxeni, va tlhandluka ku ya va hlasela. 
4 Va fika va gova ekusuhi na vona, va herisa mavele emasin'wini ku ya fika eGaza, a va nga siyeri Vaisraele swakudya, hambi yi ri nyimpfu, kumbe homu, kumbe mbhongolo. 
5 Va ta hi mitlhambi ya vona, ni matende ya vona, va ta kukota tinjiya, va nga hlayiwi, hambi ti ri tikamela ta vona, va onha tiko. 
6 Kutani Vaisraele va endliwa swisiwana ngopfu hi Vamidiyani; kutani vana Vaisraele va huwelela eka Yehovha.
7 Kuteloko vana Vaisraele va huwelerile eka Yehovha hikwalaho ka Vamidiyani, 
8 Yehovha a rhuma wanuna wa muprofeta eka vana Vaisraele, a ku eka vona: “Yehovha Xikwembu xa Israele, u ri: ‘Ndzi mi humesile eEgipta, ndzi mi humesile endlwini ya vukhumbi. 
9 Ndzi mi lamulerile emavokweni ya Vaegipta, ni le mavokweni ya hinkwavo lava mi xanisaka, ndzi va hlongorisa emahlweni ka n'wina, ndzi va ndzi mi nyika tiko ra vona. 
10 Ndzi te eka n'wina: “Hi mina Yehovha, Xikwembu xa n'wina, mi nga tshuki mi chava swikwembu swa Vaamori, lava mi akeke etikweni ra vona.” Kambe a mi yingisangi rito ra mina.’ ”
11 Kutani ntsumi ya Yehovha yi ta, yi tshamisa ehansi ka nsinya wa munga lowu nga eOfira, wa Yowasi, Muabiezere. Gidiyoni, n'wana wa yena, a a ri karhi a hula mavele exikhuvutelweni, leswaku a ta ya fihlela Vamidiyani. 
12 Kutani ntsumi ya Yehovha yi humelela eka yena, yi ku eka yena: “Yehovha u na wena, wanuna wa matimba.” 
13 Gidiyoni a ku eka yona: “Yo! N'wini wanga, loko ngi Yehovha a ri na hina, leswo hinkwaswo a swi ta hi humelerisa ku yini? Ma kwihi masingita ya yena hinkwawo lawa vatata wa hina va hi byeleke wona va ku: ‘Xana a hi Yehovha la nga hi humesa eEgipta?’ Sweswi Yehovha u hi fularhele, u hi nyiketile emavokweni ya Vamidiyani.”
14 Kutani Yehovha a rhendzelekela eka yena, a ku: “Yana hi matimba lawa u nga na wona, u ta lamulela Vaisraele emavokweni ya Vamidiyani. Xana a ndzi ku rhumanga xana?” 
15 Gidiyoni a ku eka yena: “Yo, n'wini wanga, ndzi ta lamulela Israele ha yini xana? Vona, ndyangu wa mina hi lowutsongo exikarhi ka va Manase; na mina ndzi lontsongo eka yindlu ya tatana.” 
16 Yehovha a ku eka yena: “Kunene ndzi ta va na wena u ta hlula Vamidiyani kukotisa loko a ri munhu un'we.” 
17 Gidiyoni a ku eka yena: “Loko kunene ndzi kumile tintswalo emahlweni ka wena; wanga ndzi nyika xikombiso xa leswaku hi wena la vulavulaka na mina. 
18 U nga tshuki u suka kwala, ndzi nga si tlhela ndzi ta eka wena, ndzi ku tisela nyiko ya mina, ndzi yi veka emahlweni ka wena.” Yena a ku: “Ndzi ta tshama u ko u vuya.”
19 Kutani Gidiyoni a famba, a ya lunghisa ximbutana, ni ya mapa, a endla swinkwa leswi nga riki na comela, a veka nyama exirhundzwini a chela murhu embiteni, a n'wi tisela swona ehansi ka munga, kutani a n'wi vekela swona. 
20 Ntsumi ya Yehovha yi ku eka yena: “Teka nyama ni swinkwa leswi nga riki na comela, u swi veka eribyeni lero, kutani u chela murhu kona.” Kutani a endla sweswo. 
21 Kutani ntsumi ya Yehovha yi kombeta hi yinhla va nhonga leyi, ngi yi ri evokweni ra yona, yi khumba nyama ni swinkwa leswi nga riki na comela kwalaho ku huma ndzilo eribyeni wu hisa nyama ni swinkwa leswi nga riki na comela, kutani ntsumi ya Yehovha yi suka eka yena. 
22 Kutani Gidiyoni a vona leswaku i ntsumi ya Yehovha, a ku: “Yo, Yehovha! N'wini wanga, ndzi ni khombo hikuva ndzi vonile ntsumi ya Yehovha hi langutene hi mimombo.” 
23 Yehovha a ku eka yena: “Ku rhula a ku ve na wena. U nga tshuki u chava, u nga ka u nga fi.” 
24 Kutani Gidiyoni a akela Yehovha alitari kona, a yi thya vito ra Yehova-salomo (Yehovha wa ku rhula). Ya ha ri kona, eOfira wa va Abiezere ni namuntlha.
25 Hi vusiku byebyo, Yehovha a ku eka yena: “Teka xinkuzana xa tata wa wena, ni nkunzi yin'wana ya ntlhanu wa malembe ni malembe mambirhi, u mbundzumuxa alitari ya Baali ya tata wa wena, u pandza xifaniso lexi nga eka yona. 
26 Kutani u akela Yehovha, Xikwembu xa wena, alitari, ehenhla ka ribye rero, hi mukhuva lowu fanelaka; u ta teka nkunzi ya vumbirhi, u yi endla gandzelo leri hisiwaka hi tihunyi ta xifaniso lexi u nga ta xi tsema.”
27 Gidiyoni a teka vavanuna va khume va malandza ya yena, a endla hilaha Yehovha a n'wi byeleke hakona; kambe, hikuva a a chava va yindlu ya tata wa yena, ni vanhu va muti, a swi endla nivusiku, ku nga ri ninhlekanhi.
28 Ni mixo, loko vanhu va muti va pfuka, va vona alitari ya Baali yi mbundzuxiwile, ni xifaniso xa kona xi pandziwile, ni nkunzi ya vumbirhi yi endliwile gandzelo ealitarini leyi akiweke; 
29 kutani va vutisana, va ku: “I mani la endleke sweswo?” Kakuloko va lava ni ku vutisisa, va ku: “Swi endliwile hi Gidiyoni, n'wana Yowasi.” 
30 Kutani vanhu va muti va ku eka Yowasi: “Humesa n'wana wa wena, a fa, hikuva u mbundzuxile alitari ya Baali, u pandzile ni xifaniso xa kona.” 
31 Yowasi a hlamula vanhu hinkwavo lava teke eka yena, a ku: “Xana hi n'wina lava nga ta lwela Baali xana? Xana hi n'wina lava nga ta n'wi ponisa-ke? La nga ta n'wi lwela u ta va a file ri nga si xa. Loko Baali a ri xikwembu, a a tilwele a ri swakwe, leswi alitari ya yena yi mbundzuxiweke.”
32 Hi siku rero, Gidiyoni a thyiwa Yerubaali (Baali a a tilwele), va ku: “Baali a a tilwele leswi va nga mbundzuxa alitari ya yena.” 
33 Kutani Vamidiyani hinkwavo ni Vaamaleke ni vana va le vuxeni, va hlengeletana, va pela Yordani, va gova erivaleni ra Yizriele. 
34 Kutani Gidiyoni a ngheniwa hi moya wa Yehovha, a yimba nanga, kutani va Abiezere va hlengeletana eka yena. 
35 Kambe a rhumela tintsumi eka va Manase hinkwavo, na vona va hlengeletana eka yena hi mukhosi; a rhumela tintsumi ni le ka va Asere, ni le ka va Zebuloni, ni le ka va Neftali; na vona va tlhandluka ku ta hlangana na vona.
36 Kutani Gidiyoni a ku eka Xikwembu: “Loko kunene u rhandza ku lamulela Israele hi voko ra mina kukotisa leswi u nga swi vula, 
37 vona, ndzi ta veka exivuyeni dzovo leri ra nyimpfu leri nga ni voya, loko mberha yi wela edzobyeni ntsena, kutani ku sala ku omile hinkwako ehansi, ndzi ta swi tiva leswaku u ta lamulela Israele hi voko ra mina, hilaha u vuleke hakona.” 
38 Kutani swi va tano. Ni mixo, loko a pfuka, a kama dzovo, a humesa mberha edzobyeni, a tata nkambana hi mati ya rona. 
39 Kutani Gidiyoni a ku eka Xikwembu: “Ku kariha ka wena ku nga tshuki ku ndzi pfurhela, ndza ha ta vulavula kan'we ntsena, ndzi ringeta kambe kan'we ntsena hi dzovo, ndzi ri: ‘Dzovo rona ri ri roxe a ri kumiwe ri omile, mberha yi wele hinkwako emisaveni.’ ” 
40 Kutani Xikwembu xi endlisa sweswo, evusikwini byebyo, dzovo ri kumiwa ri omile ri ri roxe kambe mberha yi wele hinkwako ehansi.
VAAVANYISI 7
01 Kutani Yerubaali, la nga Gidiyoni a pfuka nimpundzu, ni vanhu hinkwavo lava ngi va ri na yena, va ya gova exihlobyeni xa Haroda, Mixaxa ya Vamidiyani, yona, a yi ri etlhelo ra en'walungwini ka Gidiyoni, kusuhi ni xitsunga xa More, enkoveni.
2 Yehovha a ku eka Gidiyoni: “Vanhu lava u nga na vona va tele ngopfu, ndzi nga ka ndzi nga nyiketi Vamidiyani emavokweni ya vona, Vaisraele va nga ti tshuka va tidzunisa ematshan'weni ya ku dzunisa mina, va ku: ‘Hi tilamulerile hi mavoko ya hina.’ 
3 Yana sweswi u ya byela vanhu, u ku: ‘La chavaka, ni la karheleke, a a tlhele, a a suke entshaveni ya Giliyadi.’ ” Hikwalaho-ke ku tlhela vanhu va 22 000, ku sala vanhu va 10 000.
4 Yehovha a engeta a ku eka Gidiyoni: “Vanhu va ha tele ku tlurisa; u va yisa ematini, ndzi ta ku hlawulela kona lava nga ta famba na wena. Loyi ndzi nga ta ku byela, ndzi ku: ‘Loyi u ta famba na wena,’ u ta famba na yena, kutani un'wana ni un'wana loyi ndzi nga ta ku byela, ndzi ku: ‘Loyi a nga ka a nga fambi na wena,’ a nga ka a nga yi.” 
5 Kutani Gidiyoni a ngirimerisa vanhu ematini; Yehovha a ku eka Gidiyoni: “Un'wana ni un'wana la nga ta kapitela mati hi ririmi kukotisa mbyana, u n'wi veka etlhelo; u ta veka hitlhelo rin'wana, un'wana ni un'wana la nga ta khinsama hi matsolo ku orhovela.” 
6 Kutani ntsengo wa lava kapiteleke mati hi mavoko enon'wini, ma va madzana manharhu ya vavanuna, van'wana hinkwavo, va khinsama hi matsolo ku orhovela mati. 
7 Kutani Yehovha a ku eka Gidiyoni: “Ndzi ta mi lamulela hi vanhu lava va kapiteleke va madzana manharhu, ndzi ta nyiketa Vamidiyani emavokweni ya wena ha vona; van'wana hinkwavo a va titlhelele, un'wana ni un'wana ekaya ka yena.” 
8 Kutani lava madzana manharhu, va teka timbuva ta vona emavokweni ya vona, ni tinanga ta vona; Vaisraele van'wana hinkwavo Gidiyoni a va tlherisa, un'wana ni un'wana entsongeni wa yena; kambe ku sala vavanuna va madzana manharhu. Loko yi ri mixaxa ya Vamidiyani, a yi ri ehansi ka Yena enkoveni.
9 Hi vusiku byebyo, Yehovha a ku eka yena: “Yima, u ngirimela emixaxeni, hikuva ndzi yi nyiketile emavokweni ya wena. 
10 Loko u chava ku ngirimela kona u ta ngirimela emixaxeni, u ri na Pura, nandza wa wena. 
11 U ta twa leswi vulavuriwaka kona, mavoko ya wena ma ta tiyisiwa, kutani u ta ngirimela emixaxeni.” Kutani a ngirimela kona, a ri na Pura, nandza wa yena a ya laha ku nga ni valanguteri lava hlomeke emixaxeni. 
12 Kambe Vamidiyani ni Vaamaleke, ni vana va le vuxeni hinkwavo, a va hangalakile hinkwako enkoveni, va fana ni tinjiya, ni tikamela ta vona ti nga hlayiwi, ti fana ni sava leri nga eribuwini ra lwandle.
13 Kakuloko Gidiyoni a fika kona, maswivo, a ku ri ni munhu un'wana a byelaka nakulobye wa yena norho a ku: “Vona, ndzi lorhile norho; ndzi vonile xilo lexi fanaka ni ximbundzu xa  xi vumbulukela emixaxeni ya Vamidiyani, xi ko xi fika entsongeni xi wu ba, xi wu wisela ehansi; wu ku mpfuta.” 
14 Nakulobye wa yena a hlamula, a ku: “Norho lowu, a wu vuri nchumu, loko ri nga ri tlhari ra Gidiyoni n'wana Yowasi wanuna wa Israele. Xikwembu xi nyiketile Vamidiyani ni mixaxa hinkwayo emavokweni ya yena.”
15 Kuteloko Gidiyoni a twile timhaka ta norho ni nhlamuselo ya wona, a khinsama, a tlhelela emixaxeni ya Vaisraele, a ku: “Yimani, hikuva Yehovha u nyiketile mixaxa ya Vamidiyani emavokweni ya n'wina.” 
16 Kutani a avanyisa lava madzana manharhu hi mitlawa minharhu, a nyika un'wana ni un'wana nanga evokweni ra yena, ni timbita leti nga hava nchumu, leti nga ni swisa endzeni ka tona. 
17 A ku eka vona: “Langutani mina, mi endla kukotisa mina, vonani, kutakuloko ndzi fika emixaxeni, mi ta endla kukotisa leswi ndzi nga ta swi endla. 
18 Kutakuloko ndzi yimba nanga, mina ni hinkwavo lava ndzi nga na vona, na n'wina mi ta yimba tinanga hi matlhelo hinkwawo ya mixaxa, mi ku: ‘Fumu ra Yehovha ni ra Gidiyoni!’ ”
19 Kavaloko Gidiyoni a famba ni vanhu va dzana lava ingi a ri na vona, va fika emakun'wini ya mixaxa, ka ha ku sungula ku langutela ka vusiku lebyikulu, ka ha ku vekiwa valanguteri. Kutani va yimba tinanga, va faya timbita leti nga emavokweni ya vona. 
20 Kutani mitlawa leyi minharhu yi yimba tinanga, va faya timbita, va tamela un'wana ni un'wana xisa hi voko ra ximatsi, ni tinanga hi voko ra xinene ku ririsa, va ba huwa, va ku: “Tlhari ra Yehovha ni ra Gidiyoni!” 
21 Kutani va yima un'wana ni un'wana endhawini ya yena, va rhendzele mixaxa exikarhi kutani hinkwavo lava nga emixaxeni; va sungula ku tsutsumela hala ni hala, va ba huwa, va baleka. 
22 Kambe va madzana manharhu va karhi va yimba tinanga; Yehovha a endla leswaku un'wana ni un'wana wa Vamidiyani a tlhava warikwavo hi tlhari ra yena emixaxeni hinkwayo, hinkwavo lava ngi va ri emixaxeni va baleka ku ya fika eBeta-Xita, tlhelo ra Serera, ku ya fika endzilakaneni wa Avele-Mehola, tlhelo ra Tabata. 
23 Kutani vavanuna va Israele, ni va Neftali, ni va Asere, ni hinkwavo, va Manase va hlengeletana, va hlongorisa Vamidiyani.
24 Gidiyoni a rhumerile tintsumi eka hinkwavo lava nga entshaveni ya Efrayimi, a ku: “Ngirimelani ku ya hlangana ni Vamidiyani, mi yima emahlalukweni ku ya fika eBeta-Bara, na Yordani.” Hikwalaho vavanuna hinkwavo va Israele va hlengeletana, va yima emahlalukweni ku ya fika eBeta-Bara na Yordani. 
25 Kutani va khoma tihosi timbirhi ta Vamidiyani, Orebe na Zeba; va dlaya Orebe eribyeni ra Orebe, Zeba yena, va n'wi dlayela exikhuvutelweni xa Zeba; kutani va hlongorisa Vamidiyani. Tinhloko ta Orebe na Zeba va ti neha eka Gidiyoni, ehase ka Yordani.
VAAVANYISI 8
01 Kambe vavanuna va Efrayimi va ku eka Gidiyoni: “U hi endlisele yini sweswo loko u nga hi rhambangi loko u ya lwa ni Vamidiyani,” va n'wi tengisa ngopfu. 
2 Kutani a ku eka vona: “Xana ndzi endlile ntirho wihi lowu nga xaxametiwaka ni wa n'wina xana? Xana ku kunhula ka va Efrayimi a ku tluri ku tshovela ka vhinya ya Abiezere xana? 
3 Xikwembu xi nyiketile emavokweni ya n'wina, tihosi timbirhi ta Vamidiyani. Orebe na Zeba, kutani mina ndzi endlile ntirho wihi lowu nga xaxametiwaka ni wa n'wina xana?” Kuteloko a vulavurile na vona sweswo, va rheleta ku kariha ka vona.
4 Kutani Gidiyoni, loko a fika eYordani, a pela ni vavanuna va madzana manharhu lava ingi a ri na vona, va karhele, kambe va ri karhi va hlongorisa Vamidiyani. 
5 Kutani a ku eka vanhu va Sukoti: “Nyikani vuswa eka vavanuna lava ndzi nga na vona, hikuva va karhele, ndzi ta hlongorisa Zeba na Salmuna, tihosi ta Midiyani.” 
6 Vakulukumba va Sukoti va ku: “Xana swandla swa Zeba na Salmuna swi le mavokweni ya wena, leswi u nge hi nyika mavandla ya wena vuswa-ke?” 
7 Gidiyoni a ku: “Loko swi ri tano siku Yehovha a nyiketaka Zeba na Salmuna emavokweni ya mina, ndzi ta handzula tinyama ta n'wina hi mitwa ya le mananga ni mahlwehlwe.” 
8 Loko a suka kona a fika ePenuwele, a vulavula kona hi mukhuva wu ri wun'we, vanhu va Penuwele va n'wi hlamula hilaha vanhu va Sukoti va n'wi hlamuleke hakona. 
9 Kutani a vulavula ni vanhu va Penuwele, a ku: “Loko ndzi tlhela hi ku rhula, ndzi ta mbundzuxa khokholo rolero.”
10 Loko a ri Zeba na Salmuna a va fikile eKarikoro ni mavandla ya vona; hinkwavo lava nga sala va mavandla hinkwawo ya vana va le vuxeni, va ri vanhu va 15 000; ku dlayiwile va 120 000 lava hlomuleke tlhari.
11 Kutani Gidiyoni a tlhandluka hi ndlela ya lava akeke ematendeni hitlhelo ra vuxa ka Noba na Yogibeha, a hangalasa mavandla hinkwawo, loko ma ha titsakele. 
12 Kutani Zeba na Salmuna va baleka, kambe Gidiyoni a va hlongorisa, a khoma tihosi teto timbirhi ta Midiyani, Zeba na Salmuna, kutani a hangalasa mavandla hinkwawo.
13 Kutani Gidiyoni, n'wana Yowasi, a tlhela enyimpini hi ntsunga wa Heresi. 
14 Kutani a khoma jaha ra va Sukoti, a n'wi vutisa; yeloyi a n'wi nyika papila ra mavito ya tihosana ni ya vakulukumba va Sukoti, va nga vanhu va 77. 
15 Kutani a fika eka vanhu va Sukoti, a ku eka vona: “Zeba na Salmuna, hi vona lava mi ndzi holoveleke hikwalaho ka vona mi ku: ‘Xana swandla swa Zeba ni swa Salmuna swi le vokweni ra wena, loko u ku, hi nyika vavanuna va wena lava karheleke vuswa xana?’ ” 
16 Kwalaho a teka vakulukumba va muti, a teka ni mitwa ya le mananga ni mahlwehlwe, kutani a ba va Sukoti ha swona. 
17 A mbundzuxa ni khokholo ra Penuwele, a dlaya vavanuna va muti.
18 A byela Zeba na Salmuna a ku: “Vavanuna lava mi va dlayeke eTaboro a va ri lavo yini xana?” Va ku: “A va fana na wena; un'wana ni un'wana a fana ni n'wana wa hosi.” 
19 A ku: “A va ri vamakwerhu, vana va manana. Ha Yehovha la hanyaka! Loko a mi va hanyisile, a ndzi nga ta mi dlaya na mina.” 
20 Kavaloko a byela Yetere, n'wana wa yena wa mativula, a ku: “Yima, u va dlaya.” Kambe jaha a ri hlomulanga tlhari ra rona hi ku chava, hikuva a ra ha ri jahanyana. 
21 Kutani Zeba na Salmuna va ku eka yena: “Yima wena u hi dlaya, hikuva munhu hilaha a nga hakona, matimba ya yena na wona ma tano.” Kutani Gidiyoni a yima, a dlaya Zeba na Salmuna, a teka ni swibombiso leswi ngi swi ri etinhan'wini ta tikamela ta vona.
22 Kutani vana va Israele va ku eka Gidiyoni: “U hi fuma u ri wena, ni n'wana wa wena, ni ntukulu wa wena, hikuva u hi lamulerile emavokweni ya Vamidiyani.” 
23 Gidiyoni a ku eka vona: “Loko ndzi ri mina, ndzi nga ka ndzi nga mi fumi, na yena n'wana wa mina, a nga ka a nga mi fumi. Yehovha, hi yena la nga ta mi fuma.”
24 Gidiyoni a engeta a ku eka vona: “Ndzi kombela xilo xin'we eka n'wina, ndzi ri: Ndzi nyikeni un'wana ni un'wana swingwavila swa nsuku leswi mi swi phangeke.” Hikuva Vamidiyani a va ri ni swingwavila swa nsuku, hikuva a va ri Vaiximaele. 
25 Va ku: “Hi ta ku nyika swona hi ku tsaka,” kutani va andlala nguvu; hinkwavo, va hoxa kona swingwavila leswi va swi phangeke. 
26 Kutani ku tika ka swingwavila leswi a nga swi kombela, ti va tixikele ta nsuku ta 1 700; ku nga hlayiwi swibombiso, hambi swi ri swingwavila swa tindleve, hambi ti ri tinguvu ta xivunguvungu leti ngi ti ambariwile hi tihosi ta Midiyani, hambi ti ri tintlhama leti ngi ti ri etinhan'wini ta tikamela ta vona. 
27 Kutani Gidiyoni a endla efodi ha swona, a yi veka eOfira, emutini wa varikwavo; kambe Vaisraele hinkwavo va endla vuoswi ha yona, wu va ntlhamu eka Gidiyoni ni ka hinkwavo, va yindlu ya yena.
28 Vamidiyani va tsongahatiwa sweswo emahlweni ka vana Vaisraele, a va ha tshamangi va tlakusa tinhloko ta vona, kutani tiko ri etlela hi malembe ya mune wa makume emikarhini ya Gidiyoni.
29 Kutani Yerubaali, n'wana Yowasi, a ya tshama endlwini ya yena. 
30 Gidiyoni a va ni vana va vavanuna va 70, lava tswariweke hi yena, hikuva a a tekile vasati lavo tala. 
31 Kutani xigangu xa yena lexi akeke eXikeme, na xona xi n'wi velekela wandzisanyana, xi n'wi thya vito ra Abimeleke. 
32 Kutani Gidiyoni, n'wana Yowasi, a fa a dyuhele ngopfu, a lahliwa esirheni ra Yowasi, tata wa yena, eOfira wa va Abiezere.
33 Kuteloko Gidiyoni a file, vana Vaisraele va engeta va tinyiketa vuoswi ni va Baali, va tivekela Baala-Beriti xi va xikwembu xa vona. 
34 Kutani vana va Israele va nga ha tsundzukanga Yehovha, Xikwembu xa vona, loyi a va lamuleleke emavokweni ya valala hinkwavo, va vona lava va rhendzeleke. 
35 Kambe a va endlelanga yindlu ya Yerubaali, a nga Gidiyoni, ku khensa loku ringaneke ni swilo hinkwaswo leswinene leswi a swi endleleke Israele.
VAAVANYISI 9
01 Kutani Abimeleke, n'wana Yerubaali, a ya eXikeme eka vakokwa wa yena; a vulavula na vona, ni hinkwavo, va yindlu ya tata wa mana wa yena, a ku: 
2 “Mi nga vulavula ni vini va Xikeme, mi ku: ‘Xana loko ku ri ku fumiwa hi vanhu va 70, va nga hinkwavo vana va Yerubaali, kumbe ku fumiwa hi munhu a ri un'we ntsena, leswinene ka n'wina hi swihi-ke? Kambe mi tsundzuka leswaku hi mina marhambu ya n'wina ni nyama ya n'wina.’ ” 
3 Kutani vakokwa wakwe va n'wi vula hi timhaka leti hinkwato eka vini hinkwavo, va Xikeme; timbilu ta vona ti voyamela eka Abimeleke, va ku: “I makwerhu.” 
4 Kutani va n'wi nyika tixikele ta 70 ta yindlu ya Baala-Beriti, kutani Abimeleke a hakela ha tona vanhu va swahava, va mikhuva leyo biha, leswaku va ta n'wi landzela. 
5 Kavaloko a ya endlwini ya tata wa yena eOfira, a dlaya vamakwavo, vana va Yerubaali, va 70 eribyeni rin'we; ku pona Yotamu ntsena, n'wana lontsongo wa Yerubaali, hi ku va a tumberile. 
6 Kutani vini va Xikeme hinkwavo, ni hinkwavo, va yindlu ya Milo, va hlengeletana, va veka Abimeleke hosi ekusuhi ni nkuhlu lowu nge Xikeme.
7 Loko Yotamu a tivile mhaka leyi, a ya yima enhlohlorhini ya ntshava ya Gerizimi, kutani a tlakusa rito ra yena, a huwelela, a ku eka vona: “Ndzi yingiseni, vini va Xikeme, Xikwembu a xi mi yingise na n'wina!
8 “Mirhi yi sukile ku ya tivekela hosi; kutani yi ta, yi ku eka mutlhwari: ‘U ve hosi ya hina.’ 
9 Mutlhwari wu ku eka yona: ‘Ndzi nga tshikisa ku yini mafurha ya mina, lama dzunisiwaka hi Xikwembu ni vanhu leswaku ndzi ya ungamela mirhi yin'wana xana?’ 
10 Kutani mirhi yi ku eka murhi wa nkuwa: ‘Tana, wena! U ve hosi ya hina.’ 
11 Murhi wa nkuwa wu ku eka yona: ‘Ndzi nga tshikisa ku yini ku tsokombela ni mihandzu ya mina leyo nandziha leswaku ndzi ya ungamela mirhi yin'wana xana?’ 
12 Kutani mirhi yi ku eka vhinya: ‘Tana wena u ve hosi ya hina.’ 
13 Vhinya yi ku eka yona: ‘Ndzi nga tshikisa ku yini vhinyo ya mina leyi tsakisaka Xikwembu ni vanhu, leswaku ndzi ya ungamela mirhi yin'wana xana?’ 
14 Kutani mirhi hinkwayo yi byela ndzhenga, yi ku: ‘Tana wena u ve hosi ya hina.’ 
15 Ndzhenga wu ku eka mirhi: ‘Loko kunene swi ri swona, mi ndzi chela hi mafurha ndzi va hosi ya n'wina, tanani mi chavela endzhutini wa mina, loko swi nga ri tano, ndzilo a wu hume emitweni, wu heta mirhi ya tikedari ta Lebanoni.’
16 “Sweswi, loko mi endlile swinene ni ku lulama hi ku veka Abimeleke hosi, loko mi endlerile Yerubaali ni yindlu ya yena swinene, mi va mi tlherisile eka yena hi mfanelo ya ntirho wa mavoko ya yena. 
17 Hikuva tatana u mi lwerile, a nga vulangi nchumu hi vutomi bya yena, u mi lamulerile emavokweni ya Vamidiyani. 
18 Kasi n'wina namuntlha, mi pfukerile yindlu ya tatana, mi dlayile vana va yena, vanhu va 70, eribyeni rin'we, mi vekile Abimeleke n'wana wa nandza wa yena, hosi ya vini va Xikeme, leswi a nga makwenu. 
19 Loko kunene namuntlha mi endlerile Yerubaali ni yindlu ya yena swinene ni ku lulama, tsakelani Abimeleke, na yena a mi tsakela. 
20 Loko swi nga ri tano ndzilo a wu hume eka Abimeleke wu herisa vini va Xikeme ni va yindlu ya Milo; ndzilo a wu hume kambe eka vini va Xikeme ni le ndlwini ya Milo, wu herisa Abimeleke.” 
21 Kutani Yotamu a suka a baleka, a ya eBera, a tshamisa kona hi ku chava Abimeleke, makwavo.
22 Kuteloko Abimeleke a fumile Vaisraele hi malembe manharhu, 
23 Xikwembu xi rhuma moya lowo biha eka Abimeleke ni ka vini va Xikeme kutani vini va Xikeme va endla hi lunya eka Abimeleke; 
24 swi ri leswaku nandzu wa ku dlaya, vana va Yerubaali va 70, ni ngati ya vona yi tlheriseriwa eka Abimeleke, makwavo wa vona la nga va dlaya ni ka vini va Xikeme lava nga n'wi pfuna ku dlaya vamakwavo. 
25 Kutani vini va Xikeme va veka vanhu ku n'wi etlelela etinhlohlorhini ta tintshava, va vutla swilo swa hinkwavo lava hundzaka ekusuhi na vona endleleni, kutani Abimeleke a byeriwa swona.
26 Enkarhini wolowo ku fika Gaali, n'wana Ebede, a ri ni vamakwavo, a ta eXikeme, na vona vini va Xikeme va n'wi tshemba. 
27 Kutani va humela ehandle va tshovela masimu ya yona ya vhinya, va khuvuta mihandzu ya yona, va titsakela, va nghena endlwini ya xikwembu xa vona, va dya, va nwa, va rhuketela Abimeleke. 
28 Kutani Gaali, n'wana Ebede, a ku: “Abimeleke i mani, na Xikeme i mani leswaku hi n'wi tirhela? Xana a hi n'wana Yerubaali, ni ndhuna ya yena a hi Zebulu xana? Tirhelani vanhu va Hamoro tata wa Xikeme! Loko hi ri hina hi ta n'wi tirhela yini-ke? 
29 Loko ngi tiko leri a ri fumiwa hi mina, a ndzi ta hlongorisa Abimeleke! Kutani a ku eka Abimeleke: ‘Hlengeleta mavandla ya wena, u huma!’ ”
30 Zebulu, n'wini wa muti, loko a twa marito ya Gaali, n'wana Ebede, a kariha ngopfu. 
31 A rhuma varhumiwa eka Abimeleke hi le xihundleni, a ku: “Vona, Gaali, n'wana Ebede, ni vamakwavo, va tile eXikeme, waswivo, va ku karihisela muti. 
32 Loko swi ri tano, pfuka nivusiku, wena ni vanhu lava u nga na vona, u va etlelela erivaleni. 
33 Kutani nimixo, loko dyambu ri huma, u suka, u pfukela muti; kutani vona, Gaali ni vanhu lava a nga na vona, va ta huma ku ta lwa na wena, kutani u ta n'wi endla hilaha u nga ta anakanya hakona.”
34 Kutani Abimeleke a pfuka nivusiku, ni vanhu hinkwavo lava ingi a ri na vona, va etlelela Xikeme va endla mune wa mavandla. 
35 Masuku Gaali, n'wana Ebede, a huma, a yima enyangweni ya muti. Kutani Abimeleke ni vanhu lava ingi a ri na vona, va suka laha va etleleke kona. 
36 Kuteloko Gaali a vona vanhu valavo, a ku eka Zebulu: “Vona, vanhu hi lavaya, va ngirimela hi le tinhlohlorhini ta tintshava.” Zebulu a ku eka yena: “U vona ndzhuti wa tintshava lowu fanaka ni vanhu.” 
37 Gaali a vulavula a ku: “Vanhu hi lavaya va ngirimelaka hi le henhla, ku ni vandla rin'wana kambe leri taka hi ndlela ya murhi wa swibvumbi.” 
38 Zebulu a ku eka yena: “Mhaka ya wena yi kwihi sweswi, leyi u yi vuleke loko u ku: ‘Abimeleke i mani, leswaku hi n'wi tirhela?’ Vanhu lava a hi lava sandziweke hi wena xana? Huma sweswi u ya lwa na vona.” 
39 Kutani Gaali a huma emahlweni ka vini va Xikeme, a ya lwa na Abimeleke. 
40 Abimeleke a n'wi hlongorisa, kutani Gaali a a baleka emahlweni ka yena, lavo tala va wa va dlayiwile ku fika enyangweni ya muti. 
41 Kutani Abimeleke a ya yima eAruma. Zebulu, yena, a hlongorisa Gaali ni vamakwavo, leswaku va nga ha tshami eXikeme.
42 Ni mixo tiko ri humela erivaleni, kutani va ya tivisa Abimeleke. 
43 Yena a teka vanhu va yena, a va avanyisa hi mitlawa minharhu, kutani a va veka ku etlelela ehandle. Kuteloko a languta, a vona tiko ri huma emutini, a tsutsumela eka vona, a lwa na vona. 
44 Kutani Abimeleke ni mitlawa leyi ngi a ri na yona, va tsutsuma va ya fika enyangweni ya muti; mitlawa mimbirhi yin'wana, yona, yi hlongorisa hinkwavo lava nga ehandle yi va dlaya. 
45 Kutani Abimeleke a lwa na vona dyambu hinkwaro, a ko a nghena emutini, a dlaya vanhu va kona, a mbundzuxa muti, a haxa munyu kona.
46 Vini hinkwavo, va khokholo ra Xikeme, loko, va twa sweswo, va nghena ekhokholweni ra yindlu ya xikwembu Beriti. 
47 Kutani Abimeleke a tivisiwa leswaku vini hinkwavo, va khokholo ra Xikeme va hlengeletene kun'we. 
48 Kutani Abimeleke a tlhandlukela entshaveni ya Salimoni, a ri ni vanhu va yena hinkwavo; kutani Abimeleke a tamela xihloka evokweni ra yena, a tsema rhavi ra murhi, a ri tlakula, a ri veka ekhatleni, a ku eka vanhu hinkwavo lava ingi a ri na vona: “Hatlisani, mi endla kukotisa leswi mi ndzi vonaka ndzi swi endla.” 
49 Hikwalaho vanhu hinkwavo, va tsema, un'wana ni un'wana rhavi, va landzela Abimeleke, va ma veka ekusuhi ni khokholo, va hisa khokholo swin'we ni lava nga eka rona. Vanhu hinkwavo, va khokholo ra Xikeme va fisa sweswo, va ri 1 000, vavanuna ni vavasati.
50 Abimeleke a ya eTebese, a sivelela Tebese, a wu teka. 
51 Kambe khokholo lero tiya a ri ri kona exikarhi ka muti, laha vavanuna ni vavasati hinkwavo ni vakulukumba hinkwavo, va muti va nga balekela kona. Kuteloko, va tipfalele kona va khandziya elwangwini ra khokholo. 
52 Kutani Abimeleke a tshinelela ekhokholweni, a lwa ka rona, a tshinela ekusuhi ni khokholo leswaku a ri hisa. 
53 Kambe wansati a hoxa ribye ro sila enhlokweni ya Abimeleke a n'wi faya rhavarhava. 
54 Kutani Abimeleke a hatlisa a vitana jaha, mutameri wa matlhari ya yena, a ku eka yena: “Hlomula tlhari ra wena, u ndzi dlaya, va nga ti tshuka va ku: ‘U dlayiwile hi wansati.’ ” Kutani jaha ri n'wi tlhava a fa. 
55 Kutani vavanuna va Israele loko, va vona leswaku Abimeleke a file, va timukela, un'wana ni un'wana ekaya ka rikwavo.
56 Xikwembu xi tlherisela sweswo eka Abimeleke ku biha loku a ku endleleke tata wa yena, loko a dlayile vamakwavo va 70. 
57 Xikwembu xi tlherisela ni le tinhlokweni ta vavanuna va Xikeme ku biha hinkwako loku va ku endleke. Ku rhuketela ka Yotamu, n'wana Yerubaali, ku va wele ehenhla hi sweswo.
VAAVANYISI 10
01 Endzhaku ka Abimeleke, ku humelela Tola n'wana Puwa, n'wana Dodo, wanuna wa Isakara, a lamulela Israele, a akile eXamiri, entshaveni ya Efrayimi. 
2 A avanyisela Israele hi malembe ya 23, kutani a fa, a lahliwa eXamiri.
3 Endzhaku ka yena, ku humelela Yayiro, Mugiliyadi; yena a avanyisela Israele hi malembe ya 22. 
4 A a ri ni vana va 30, lava khandziyaka timbhongolo ta 30, a va ri ni miti ya 30 etikweni ra Giliyadi, leyi nga thyiwa vito ra miti ya Yayiro, ni namuntlha. 
5 Kutani Yayiro a fa, a lahliwa eKamona.
6 Kutani vana va Israele va engeta va endla leswo biha emahlweni ka Yehovha, va tirhela Baali na Astarte, ni swikwembu swa Siriya, ni swikwembu swa Sidoni, ni swikwembu swa Mowabu, ni swikwembu swa vana va Amoni, ni swikwembu swa Vafilista; va fularhela Yehovha, va tshika ku n'wi tirhela. 
7 Kutani ku kariha ka Yehovha ku pfurhela va Israele; a va nyiketa emavokweni ya Vafilista, ni le mavokweni ya vana va Amoni. 
8 Hi lembe rero, va xanisa ni ku karhata vana va Israele ngopfu, kambe va xanisa vana va Israele hinkwavo lava ngi va ri hase ka nambu wa Yordani, etikweni ra Vaamori, ku nga Giliyadi, hi malembe ya 18. 
9 Vana va Amoni va pela Yordani ku ya lwa na Yuda na Benjamini, ni nyimba ya Efrayimi; vana va Israele va ri enhlomulweni lowukulu.
10 Kutani vana va Israele va huwelela eka Yehovha, va ku: “Hi ku dyohele, hikuva hi fularhele Xikwembu xa hina, hi tirhela Baali.” 
11 Yehovha a ku eka vana va Israele: “Xana a ndzi mi lamulelangi emavokweni ya va Egipta, ni le ya Vaamori, ni le ya vana Vaamoni, ni le ya Vafilista xana? 
12 Ni siku mi xanisiwaka hi Vasidoni, ni Vaamaleke, ni Vamidiyani, mi huwelele ka mina, kutani ndzi mi lamulela emavokweni ya vona. 
13 Hambiswiritano, mi ndzi fularhele, mi tirhele swikwembu swimbe, hikwalaho, a ndzi nga ha mi lamuleli. 
14 Fambani, mi ya huwelela eka swikwembu leswi mi tihlawuleleke swona, a swi mi lamulele enkarhini lowu wa khombo ra n'wina.” 
15 Vana va Israele va ku eka Yehovha: “Hi dyohile; endla ha hina hinkwako hi laha u swi rhandzaka hakona, ntsena u hi lamulela namuntlha!” 
16 Kwalaho, va tshika swikwembu swa matiko leswi ngi swi ri exikarhi ka vona, va tirhela Yehovha; Yehovha a tsetselela Vaisraele hikwalaho ka khombo ra vona.
17 Kutani vana Vaamoni va hlengeletana, va ya gova eGiliyadi, na vona vana va Israele va hlengeletana, va ta gova eMispa. 
18 Kutani vanhu ni vakulukumba va Giliyadi, va vutisana, va ku: “I mani la nga ta sungula ku lwa ni vana va Amoni xana? La nga ta sungula, u ta va yena hosi ya hinkwavo lava akeke eGiliyadi.”
VAAVANYISI 11
01 Yefta, Mugiliyadi, a a ri nhenha, n'wana wa nghwavava, a tswariwile hi Giliyadi. 
2 Kutani nsati wa Giliyadi a a n'wi velekele vana; kuteloko vana va nsati wa yena va kurile va hlongola Yefta, va ku eka yena: “U nga ka u nga dyi ndzhaka ya yindlu ya tata wa hina, hikuva u n'wana wa nsati un'wana.” 
3 Kutani Yefta a baleka hi ku chava vamakwavo, a ya aka etikweni ra Toba, kutani vavanuna va swahava va hlengeletana eka yena, va huma nyimpi na yena.
4 Endzhakunyana, vana va Amoni va huma nyimpi ku ya lwa ni Vaisraele. 
5 Kakuloko vana va Amoni va ha lwa ni Vaisraele, vakulukumba va Giliyadi va ya teka Yefta etikweni ra Toba. 
6 Va ku eka Yefta: “Tana, u va mufambisi wa hina, hi ta ya lwa ni vana va Amoni.” 
7 Yefta a ku eka vakulukumba va Giliyadi: “Xana a hi n'wina lava ndzi vengeke, mi va mi ndzi hlongola ni le ndlwini ya tatana? Mi tele yini eka mina sweswi, leswi mi nga ekhombyeni?” 
8 Vakulukumba va Giliyadi va ku eka Yefta: “Hi leswi hi teke eka wena sweswi leswaku u famba na hina, u ya lwa ni vana Vaamoni, kutani u ta va hosi ya hina hinkwerhu lava akeke eGiliyadi.” 
9 Yefta a ku eka vakulukumba va Giliyadi: “Leswi mi ndzi lavaka ku ya lwa ni vana va Amoni, loko Yehovha a va nyiketa emavokweni ya mina, ndzi ta va hosi ya n'wina.” 
10 Vakulukumba va Giliyadi va ku eka Yefta: “Yehovha a hi yingise emaritweni ya hina loko hi nga endli hilaha u vuleke hakona.” 
11 Kutani Yefta a famba ni vakulukumba va Giliyadi; tiko ri n'wi veka hosi ni mufambisi wa rona Kutani Yefta a vula timhaka ta yena hinkwato emahlweni ka Yehovha eMispa.
12 Kutani Yefta a rhumela vana va Amoni tintsumi, a ku: “Mhaka ya wena na mina hi yihi, leswi u teke ku ta lwa na mina etikweni leri nga ra mina xana?” 
13 Hosi ya vana va Amoni yi ku eka tintsumi ta Yefta: “Hi leswi Vaisraele va tekeke tiko ra mina ku sukela eArinoni ku fika eYaboko na Yordani, siku va humaka eEgipta; sweswi ri tlherisele eka mina hi ku rhula.”
14 Yefta a engeta a rhumela tintsumi eka hosi ya vana va Amoni; 
15 va ku eka yena: Yefta u te: “Vaisraele a va tekanga tiko ra Mowabu, hambi ri ri tiko ra vana va Amoni. 
16 Kuteloko, va Israele va hume eEgipta, va famba emananga, ku ta fika eLwandle-ro-Tshwuka, va ya fika eKadexe. 
17 Vaisraele va rhumele hosi ya Edomu tintsumi, va ku: ‘Wa nga ndzi pfumelela ku hundza exikarhi ka tiko ra wena.’ Hosi ya Edomu yi ala. Va rhuma tintsumi ni ka hosi ya Mowabu; na yona yi ala Kutani va Israele va tshamisa eKadexe. 
18 Kutani va famba mananga, va rhendzeleka tiko ra Mowabu, ni tiko ra Edomu, va fika hitlhelo ra vuxa eka tiko ra Mowabu va gova hase ka nambu wa Arinoni, va nga tluli ndzilakana wa Mowabu, hikuva Amoni hi wona ndzilakana wa Mowabu. 
19 Vaisraele va rhumela tintsumi eka Sihoni hosi ya Vaamori, yi nga hosi ya Hexiboni; Vaisraele va ku eka yena: ‘Wa nga hi pfumelela ku tsemakanya tiko ra wena, ku ya fika ekarikwerhu.’ 
20 Kambe Sihoni a nga pfumelelangi Vaisraele ku tlula ndzilakana wa yena, kambe Sihoni a hlengeleta tiko ra yena hinkwaro, va ya eYahasi, va lwa ni Vaisraele. 
21 Kutani Yehovha, Xikwembu xa Israele, a nyiketa Sihoni tiko ra yena hinkwaro emavokweni ya Vaisraele va va dlaya, kutani Vaisraele va kuma tiko hinkwaro leri Vaamori ingi va akile eka rona. 
22 Kutani va fuma tiko hinkwaro ra Vaamori, ku sukela eArinoni ku ya fika eYaboko, ni ku sukela emananga ku yisa eYordani. 
23 Xana loko Yehovha, Xikwembu xa Israele, a hlongorisile Vaamori emahlweni ka tiko ra xona ra Israele, tiko rero ri nga va ra wena hi mukhuva wihi xana? 
24 Xana u nga ka u nga fumi leswi Kemoxi, xikwembu xa wena, xi ku fumisaka swona xana? Na hina hi kuma tiko ra hinkwavo lava Yehovha, Xikwembu xa hina, xi va hlongoriseke emahlweni ka hina. 
25 Xana sweswi wena u tlula Balaka, n'wana Siporo hosi ya Mowabu xana? Xana u swi kotile ku tengisa Vaisraele, kumbe xana u lwile na vona xana? 
26 Ka ha ri mpfhuka loko, va Israele va akile eHexiboni ni le mitini ya kona, na Arowere ni le mitini ya kona, ni le mitini hinkwayo leyi nga eribuwini ra Arinoni, hi malembe ya madzana manharhu, mi tsandzekile ha yini ku yi teka hi nkarhi wolowo-ke? 
27 Loko ndzi ri mina a ndzi na nandzu eka wena; hi wena la ndzi endlaka swo biha hi ku lwa na mina. Yehovha a a ve yena muavanyisi namuntlha, la avanyiselaka vana va Israele ni vana va Amoni!”
28 Kambe hosi ya vana va Amoni a yi yingisanga marito lawa Yefta a nga rhumela wona. 
29 Kutani moya wa Yehovha wu tela Yefta, a tsemakanya tiko ra Giliyadi na Manase, a hundza eMispa wa Giliyadi, a ya eka vana va Amoni. 
30 Kutani Yefta a tiboha hi ku hlambanya eka Yehovha, a ku: “Kungakuloko u nyiketa vana va Amoni emavokweni ya mina, 
31 la nga ta huma etinyangweni ta yindlu ya mina ku ta ndzi hlanganisa siku ndzi tlhelaka hi ku rhula, loko ndzi hlurile vana va Amoni, u ta va wa Yehovha, ndzi ta n'wi endla holokosta (gandzelo leri hisiwaka).”
32 Kutani Yefta a hundzela emahlweni eka vana va Amoni ku ya lwa na vona, kutani Yehovha a va nyiketa emavokweni ya yena. 
33 Kutani a va dlaya ngopfu, ku sukela eArowere ku yisa eMiniti, a onha ni miti ya kona ya makume mambirhi ku fikela eAvela-Keramini. Vana va Amoni va tsongahatiwa emahlweni ka vana va Israele.
34 Yefta a tlhelela eMispa, endlwini ya yena; kutani vonani, n'wana wa yena wa wanhwana a ta a ta hlangana na yena hi swingomana ni ku cina, a ri yena n'wana a ri swakwe eka Yefta, a pfumale n'wana wa wanuna ni wa wanhwana loko a nga ri yena ntsena. 
35 Kakuloko Yefta a n'wi vona, a handzula tinguvu ta yena, a ku: “Yo! N'wananga, u ndzi vavisile, u un'wana wa lava ndzi xanisaka; kasi ndzi ahlamisile nomu wa mina eka Yehovha; ndzi tsandzeka ku hundzuka.” 
36 N'wana wa yena a ku eka yena: “Tatana, kungakuloko u ahlamisile nomu wa wena eka Yehovha, ndzi endle hilaha u nga vula hakona, leswi Yehovha a nga ku rihisela eka valala va wena, vana va Amoni.” 
37 A engeta a ku eka tata wa yena: “A ndzi endleriwe mhaka yin'we: ndzi tshike tin'hweti timbirhi, ndzi fambafamba etintshaveni, ndzi rilela vunhwana bya mina kun'we ni tintangha ta mina.” 
38 A ku eka yena: “Yana.” A n'wi tshika tin'hweti timbirhi, kutani a ya ni tintangha ta yena a rilela vunhwana bya yena etintshaveni. 
39 Kuteloko tin'hweti timbirhi ti herile, a tlhelela eka tata wa yena, kutani a n'wi endla hi ku hlambanya ka yena, a nga tivanga wanuna. 
40 Kutani wu va mukhuva wa va Israele: Hi malembe hinkwawo, vanhwana va Israele va ya hi mune wa masiku hi lembe rin'wana ni rin'wana ku ya yimbelela n'wana Yefta, Mugiliyadi.
VAAVANYISI 12
01 Kutani vavanuna va Efrayimi va hlengeletana va hundzela tlhelo ra le n'walungwini, va ta, va ku eka Yefta: “Siku u yeke ku ya lwa ni vana va Amoni, a ku hi vitananga ha vini, leswaku hi famba na wena? Sweswi hi ta ku hisela endlwini ya wena.” 
2 Yefta a ku eka vona: “Mina ni vanhu va mina a hi ri ni ku kanetana lokukulu ni vana va Amoni, ndzi mi vitanile kambe a mi ndzi lamulelanga emavokweni ya vona. 
3 Kuteloko ndzi vona leswaku a mi ndzi lamuleli, a ndzi vulanga nchumu hi ku hanya ka mina, ndzi yile emahlweni ka vana va Amoni, kutani Yehovha a va nyiketa emavokweni ya mina. Mi tele yini, namuntlha, ku ta lwa na mina?”
4 Kutani Yefta a hlengeleta vavanuna hinkwavo, Vagiliyadi, a lwa ni Vaefrayimi, vavanuna Vagiliyadi va hlula Vaefrayimi hikuva a va te: “N'wina Vagiliyadi mi vahlongoriwa Vaefrayimi, mi tshamile exikarhi ka Efrayimi na Manase.” 
5 Kutani Vagiliyadi va hlongorisa Vaefrayimi, va ya yima emahlalukweni ya Yordani loko munhu un'wana wa ka Efrayimi la balekaka, a ku: “Ndza ha pela,” vavanuna va Giliyadi va n'wi vutisa, va ku: “Xana u Muefrayimi, xana?” Yeloyi loko a ku: “E-e,” 
6 va ku eka yena: “Vula Xibolete,” yena a ku: “Sibolete,” hikuva a a nga xiyi ku vulavula swinene; kutani va n'wi khoma, va n'wi dlaya emahlalukweni ya Yordani. Enkarhini wolowo, ku dlayiwa Vaefrayimi va 42 000.
7 Yefta a avanyisela Israele hi malembe ya ntlhanu na rin'we. Kutani Yefta, Mugiliyadi, a fa, a lahliwa emutini wun'wana wa Giliyadi.
8 Endzhaku ka yena, Ibisani, wa Betlehema, a avanyisela Israele. 
9 A a ri ni vana va xinuna va 30; a tekisa vana va yena vanhwana va 30, kambe a lavela vana va yena va xinuna vanhwana va 30 ehandle. 
10 A avanyisela Israele hi malembe ya ntlhanu na mambirhi; kutani Ibisani a fa, a lahliwa eBetlehema.
11 Endzhaku ka yena, Elone, wa Zebuloni, a avanyisela Israele. A avanyisela Israele hi malembe ya khume. 
12 Kutani Elone, wa Zebuloni, a fa, a lahliwa eAyaloni, etikweni ra Zebuloni.
13 Endzhaku ka yena, Abidoni, n'wana Hilele, wa Piratoni, a avanyisela Israele. 
14 A a ri ni vana va xinuna va 40 ni vatukulu va 30; lava khandziyaka timbhongolo ta 70. A avanyisela Israele hi malembe ya ntlhanu na manharhu. 
15 Kutani Abidoni, n'wana Hilele, wa Piratoni, a fa, a lahliwa ePiratoni, etikweni ra Efrayimi, entshaveni ya Vaamaleke.
VAAVANYISI 13
01 Kutani vana va Israele va engeta va endla leswo biha emahlweni ka Yehovha; Yehovha a va nyiketa emavokweni ya Vafilista hi malembe ya 40.
2 Wanuna un'wana a a ri kona eSora, wa nyimba ya Dani; vito ra yena a a ri Manowaka; nsati wa yena a a ri mhika, a a nga veleki. 
3 Kutani ntsumi ya Yehovha yi humelela eka wansati, yi ku eka yena: “Languta, u mhika, a ku veleki, kambe u ta tika, u va u veleka n'wana wa wandzisanyana. 
4 Kutani sweswi, u nga tshuki u nwa vhinyo, hambi swi ri leswi pyopyisaka, u nga tshuki u dya xilo lexi nga tengangiki. 
5 Hikuva vona, u ta tika, u va u veleka wandzisanyana rikari ri nga tshuki ri n'wi byewula nhloko, hikuva n'wana u ta va Munaziri wa Xikwembu, a ha ri ekhwirini ra mana wa yena; hi yena la nga ta sungula ku lamulela Vaisraele emavokweni ya Vafilista.”
6 Kutani wansati a ya byela nuna wa yena, a ku: “Ku tile eka mina wanuna wa Xikwembu, xivumbeko xa yena a xi fana ni xivumbeko xa ntsumi ya Xikwembu hi ku chavisa, a ndzi n'wi vutisanga laha a humaka kona, kambe a nga ndzi byelangi vito ra yena. 
7 U te eka mina: ‘Languta, u ta tika, u ta veleka n'wana wa wandzisanyana; sweswi, u nga tshuki u nwa vhinyo, hambi leswi pyopyisaka u nga tshuki u dya xilo lexi nga tengangiki, hikuva n'wana u ta va Munaziri wa Xikwembu, a ha ri ekhwirini ra mana wa yena, a ko a fa.’ ”
8 Manowaka a khongela Yehovha, a ku: “Oho! N'wini wanga, munhu wa Xikwembu la rhumiweke hi wena a engeta a ta eka hina, a ta hi dyondzisa hilaha hi fanelaka ku endla hakona eka n'wana la nga ta tswariwa.” 
9 Xikwembu xi yingisa rito ra Manowaka kutani ntsumi ya Xikwembu yi tlhela yi ta eka wansati a tshamile emasin'wini, Manowaka nuna wa yena a ri kona na yena. 
10 Kutani wansati a hatlisa a tsutsuma, a ya tivisa nuna wa yena, a ku eka yena: “Languta, wanuna la nga ta eka mina tolweni u tlhele a humelela eka mina.” 
11 Manowaka, a landzela nsati wa yena hi le ndzhaku, a fika eka munhu wa Xikwembu, a ku eka yena: “Xana hi wena wanuna la nga vulavula ni nsati loyi xana?” A hlamula, a ku: “Hi mina.” 
12 Manowaka a ku: “Kutaku lexi u xi vuleke loko xi endlakala, nawu lowu nga ta fuma n'wana ni ntirho wa yena wu ta va wihi xana?” 
13 Ntsumi ya Yehovha yi ku eka Manowaka: “Wansati a a titsone hinkwaswo leswi ndzi swi vuleke. 
14 A nga tshuki a dya nchumu eka leswi humaka eka vhinya, a nga tshuki a nwa vhinyo, hambi xi ri lexi pyopyisaka, a nga tshuki a dya nchumu eka leswi nga tengangiki; a hlayisa hinkwaswo leswi ndzi n'wi leriseke swona.” 
15 Manowaka a ku eka ntsumi ya Yehovha: “Hi pfumelele hi ku sivela, hi ku lunghisela ximbutana.” 
16 Ntsumi ya Yehovha yi ku eka Manowaka: “Hambi u nga ndzi sivela, ndzi nga ka ndzi nga dyi swakudya swa wena; kambe loko u endla magandzelo lama hisiwaka, u ta ma humesela Yehovha.” Hikuva Manowaka a a nga swi tivi leswaku i ntsumi ya Yehovha. 
17 Kutani Manowaka a vutisa ntsumi, a ku: “Vito ra wena u mani xana, hi ta tiva ku ku dzunisa loko ku humelele lexi u xi vuleke?” 
18 Ntsumi ya Yehovha yi ku eka yena: “U vutisela yini vito ra mina xana? Hi leri chavisaka!” 
19 Kutani Manowaka a teka ximbutana ni nhlengo a swi humesela Yehovha eribyeni. Kutani ntsumi yi endla lexi hlamarisaka, Manowaka ni nsati wa yena va ri karhi va langutile. 
20 Kakuloko, malangavi ya ndzilo ya alitari ma pfurhela ehenhla, ntsumi ya Yehovha yi tlhandluka na yona emalangavini ya alitari, Manowaka ni nsati wa yena, va ri karhi va languta; va tiwisela ehansi hi mimombo ya vona. 
21 Kambe ntsumi ya Yehovha a ya ha tlhelanga yi humelela eka Manowaka ni nsati wa yena. Kutani Manowaka a swi tiva leswaku a yi ri ntsumi ya Yehovha. 
22 Manowaka a ku eka nsati wa yena: “Kunene hi ta fa, hikuva hi vonile Xikwembu.” 
23 Nsati wa yena a ku eka yena: “Loko Yehovha a a rhandzile ku hi dlaya, ingi a nga amukelangi magandzelo lama hisiwaka, ni nhlengo wa hina, kambe ingi a nga hi kombisanga swilo leswo hinkwaswo, hambi ku ri ku hi tivisa namuntlha timhaka leto nghasi.”
24 Kutani wansati a veleka wandzisanyana, a n'wi thya vito ra Samsoni; n'wana a kula, Yehovha a n'wi katekisa. 
25 Kutani moya wa Yehovha wu sungula ku n'wi kucetela a ri Mahane-Dani, exikarhi ka Sora na Exitawulu.
VAAVANYISI 14
01 Samsoni a ngirimela eTimina, a vona wansati exikarhi ka vanhwanyana va Vafilista eTimina. 
2 Kutani a tlhela, a tivisa tata wa yena ni mana wa yena, a ku: “Ndzi vonile wansati exikarhi ka vanhwanyana va Vafilista, eTimina, mi ndzi tekela yena sweswi, a va nsati wa mina.” 
3 Kambe tata wa yena ni mana wa yena, va ku eka yena: “Xana a ku na wansati exikarhi ka vanhwana va vamakwenu ni le tikweni ra rikwenu hinkwaro xana, leswaku u ya titekela nsati eka Vafilista lava nga yimbangiki?” Samsoni a ku eka tata wa yena: “Ndzi tekele yena, hikuva u ndzi tsakisile.” 
4 Loko a ri tata wa yena ni mana wa yena, a va nga swi tivi leswaku mhaka yoleyo yi hume eka Yehovha; kasi Samsoni a a lava nkarhi wa ku lwa ni Vafilista; hikuva enkarhini wolowo, Vafilista a va fuma Vaisraele.
5 Loko swi ri tano, Samsoni a ngirimela eTimina a ri ni tata wa yena ni mana wa yena; kakuloko, va fika emasin'wini ya vhinya ya Timina, vonani, nghalanyana leyi bongaka yi hlangana na yena. 
6 Kutani Moya wa Yehovha wu n'wi tela hi matimba. A handzula nghala kukotisa loko ku handzuriwa ximbutana, a nga tamelanga nchumu emavokweni ya yena; kambe a nga byelangi tata wa yena ni mana wa yena lexi a xi endleke. 
7 Kutani a ngirimela, a ya vulavula ni wansati; kutani Samsoni a tsakisiwa hi yena.
8 Endzhaku ka masikwanyana, loko, a ya n'wi teka, a hambuka ndlela ku ya vona ntsumbu wa nghala, a vona tinyoxi entsumbyini wa nghala ni vulombe. 
9 Kutani a hakula, vulombe hi mavoko ya yena, a suka a famba, a dya; kuteloko a fika eka tata wa yena ni mana wa yena, a va pambulela, va dya; kambe a nga va tivisanga leswaku u hakule vulombe entsumbyini wa nghala.
10 Kutani tata wa yena a ngirimela eka wansati; Samsoni a endla nkhuvo kona, hilaha wu nga mukhuva wa majaha. 
11 Kutani loko, va n'wi vona va n'wi hlawulela tinxangwana ta 30, va va na yena. 
12 Kutani Samsoni a ku eka vona: “Ndza ha mi byela mawetana, loko mi ndzi hlamusela wona swinene hi masiku ya ntlhanu na mambirhi ya nkhuvo, mi vula, ndzi ta mi nyika tinguvu ta 30 ta ntsembyana, ni swiambalo swin'wana swa 30. 
13 Kambe loko mi tsandzeka ku ndzi hlamusela wona, hi n'wina lava nga ta ndzi nyika tinguvu ta ntsembyana ta 30 ni swiambalo swin'wana swa 30.” Va ku eka yena: “Hi byele mawetana ya wena, hi ma twa.” 
14 A ku eka vona:
15 Nsati wa Samsoni a ya rila emahlweni ka yena, a ku: “Kunene wa ndzi venga, a ku ndzi rhandzi; u vekele vana va tiko ra rikwerhu mawetana, kambe a ku ndzi hlamuselanga wona!” A ku eka yena: “Vona, hambi a ri tatana na manana, a ndzi va hlamuselanga wona, ndzi nga ku hlamuserisa ku yini xana?” 
16 Kambe nsati wa yena a rila emahlweni ka yena hi masiku ya ntlhanu na mambirhi ya nkhuvo wa vona, kambe hi ra vuntlhanu na mambirhi a n'wi hlamusela mawetana, hikuva a a tshama a n'wi karhata, yena a hlamusela vana va tiko ra rikwavo mawetana.
17 Hi siku ra ntlhanu na mambirhi dyambu ri nga si pela, vanhu va muti va n'wi byela, va ku:
18 A ku eka vona:
19 Kutani Moya wa Yehovha wu n'wi tela, a ngirimela eAxikeloni, a dlaya kona vavanuna va 30, a famba ni swilo swa vona, a ya nyika lava nga hlamusela mawetana ya yena tinguvu ta vona. Kutani a tala ku kariha, a tlhelela eka tata wa yena. 
20 Kutani nsati wa Samsoni a nyikiwa nakulobye, loyi a n'wi endleke nxangwana ya yena.
VAAVANYISI 15
01 Kuteloko ku hundzile masiku man'wana, hi nkarhi wa ku tshovela koro, Samsoni a endzela nsati wa yena, a ri ni ximbutana, a ku: “Ndza ha nghena eka nsati wa mina endlwini.” Kambe tata wa yena a nga n'wi pfumelelanga ku nghena. 
2 Tata wa yena a ku: “Kunene ndzi ehleketile leswaku u n'wi vengile, ndzi n'wi nyikile nxangwana ya wena. Xana ndzisana ya yena a nga n'wi tluri hi ku saseka xana? A ve yena nsati wa wena ematshan'weni ya yeloyi.” 
3 Samsoni a ku eka vona: “Sweswi ndzi ta pfumala nandzu eka Vafilista loko ndzi va endla hi nsele.”
4 Kutani Samsoni a famba, a ya khometela timhungubye ta 300, a teka swisa, kuteloko a hlanganisile micila ha mimbirhi, a vehela xisa exikarhi ka micila. 
5 Kutani a lumeka swisa a tshiketa timhungubye emasin'wini ya Vafilista, a hisa tinhulu ta tinyandza ni koro leyi yimeke, ni masimu ya mitlhwari.
6 Kutani Vafilista va vutisa, va ku: “Swi endliwe hi mani xana?” Va ku: “I Samsoni, mukon'wana wa nuna wa Timina, hi leswi a n'wi tekeleke nsati wa yena, a n'wi nyika nxangwana ya yena.” Kutani Vafilista va tlhandluka, va hisa nsati yeloyi, ni tata wa yena. 
7 Kutani Samsoni a ku eka vona: “Leswi mi endleke leswi, ndzi nga ka ndzi nga fambi, ndzi nga si tirihisela eka n'wina.” 
8 Kutani a va ba ndzhumbi ni xisuti, ku va ku dlayiwa lokukulu. Kutani a suka kona, a ya tshama ebakweni ra ribye ra Etamu.
9 Kutani Vafilista va huma nyimpi, va ya gova etikweni ra Yuda, va makanyeka eLehi. 
10 Vavanuna va Yuda va ta, va ku: “Mi hi humele hi fumu hikwalaho ka yini xana?” Va ku: “Hi tile ku boha Samsoni, hi ta n'wi endla kukotisa leswi a nga endla eka hina.” 
11 Kutani vavanuna va Yuda va 3 000 va ngirimela ebakweni ra ribye ra Etamu, va ku eka Samsoni: “Xana a ku swi tivi leswaku Vafilista va hi fuma xana? U hi endlele yini sweswo?” A ku eka vona: “Ndzi va endlile hilaha va ndzi endleke hakona.” 
12 Va ku eka yena: “Hi tile ku ta ku boha, hi ku nyiketa emavokweni ya Vafilista.” Samsoni a ku: “Ndzi hlambanyeleni leswaku mi nga ka mi nga ndzi pfukeli matimba mi ri n'wina!” 
13 Va n'wi hlamula, va ku: “E-e, hi ta ku boha, hi ku nyiketa emavokweni ya vona; kambe hi nga ka hi nga ku dlayi.” Kutani va n'wi boha hi mapindza mambirhi lamantshwa, va n'wi susa eribyeni.
14 Kuteloko a fika eLehi, Vafilista va huwelela loko va hlangana na yena. Kutani Moya wa Yehovha wu n'wi tela hi matimba, mapindza lama boheke mavoko ya yena ma hundzuka swangi i harhana leyi tshweke; leswi a bohiweke ha swona swi tshunxeka emavokweni ya yena. 
15 Kutani a vona rihlaya leri tsakamaka ra mbhongolo, a ri teka, kutani a dlaya vanhu va 1 000 ha rona. 
16 Kavaloko Samsoni, a ku:
17 A ku a ha ku heta ku vulavula, a cukumeta rihlaya; kutani a thya vito ra kona Ramati-Lehi (ntsunga wa rihlaya).
18 Kutani a khomiwa ngopfu hi torha, a huwelela eka Yehovha, a ku: “Leswi u nga pfuna nandza wa wena swonghasi, xana sweswi ndzi nga fa hi torha ndzi wela emavokweni ya lava nga yimbangiki xana?” 
19 Kutani Xikwembu xi handzula ribye ra Lehi, ri va khele, mati ma huma eka rona; a nwa, kutani a pfuneka, mbilu ya yena yi tlhelela evutshan'weni bya yona. Hikwalaho ku thyiweke vito ra kona Eni-Hakori (xihlovo xa la huwelelaka), xi kona eLehi ni namuntlha.
20 Kutani a avanyisela Vaisraele hi malembe ya 20, emikarhini ya Vafilista.
VAAVANYISI 16
01 Kutani Samsoni a ya eGaza, a vona kona nsati wa mbiri, a ya eka yena. 
2 Kutani vanhu va Gaza va swi twa, va ku: “Samsoni u tile halenu.” Va n'wi rhendzela, va n'wi etlelela vusiku hinkwabyo enyangweni ya muti, va miyela vusiku hinkwabyo, va ku: “Mundzuku nimixo hi ta n'wi dlaya.” 
3 Loko a ri Samsoni, a etlela byi ko byi va vusiku lebyikulu, kavaloko a pfuka, a khoma timbanti ta nyangwa ya muti ni timhandze timbirhi ta tona, a ti hlomula ni xipfalo a swi rhwala emakatleni, a swi yisa enhlohlorhini ya ntshava leyi langutaneke na Hebroni.
4 Endzhakunyana, a rhandza nsati un'wana la akeke enambyeni wa Soreke, vito ra yena a a ri Delila. 
5 Kutani tihosi ta Vafilista ti ta eka yena, ti ku: “N'wi yengetele, u ta tiva xana matimba ya yena lamakulu ma huma kwihi, ni laha hi nga ta tiva ku n'wi hlula hakona, hi ta n'wi boha, hi n'wi tsongahata; kutani un'wana ni un'wana wa hina, u ta ku nyika tixikele ta silivhere ta 1 100.” 
6 Kutani Delila a ku eka Samsoni: “Wa nga ndzi byela laha matimba ya wena lamakulu ma humaka kona ni hilaha u nga bohiwaka hakona leswaku u ta tsongahatiwa?” 
7 Samsoni a ku eka yena: “Loko ndzi nga bohiwa hi tinsinga letintshwa ta vurha ta ntlhanu na timbirhi, leti nga siki omaka, ndzi nga tsana, ndzi fana ni vanhu van'wana.” 
8 Kutani tihosi ta Vafilista ti tisela Delila tinsinga ta ntlhanu na timbirhi letintshwa ta vurha, leti nga siki omaka, a n'wi boha ha tona. 
9 Kambe vavanuna a va n'wi etlelele endlwini leyi nga exikarhi. Kutani Delila a ku eka yena: “Oho Samsoni, Vafilista hi lava!” Yena a tsema tinsinga kukotisa loko ku tsemiwa ngoti ya mbangi loko yi twe ndzilo. Hi mukhuva wolowo, matimba ya yena a ma tiviwanga laha ma humaka kona.
10 Kutani Delila a ku eka Samsoni: “Vona, u ndzi vungunyile, u ndzi byerile mavunwa; ndzi byele sweswi leswi nga ku bohaka.” 
11 A ku eka yena: “Loko ndzi nga bohiwa hi matimba hi mapindza lamantshwa lama nga siki tirhaka nchumu, ndzi nga tsana, ndzi kotisa vanhu van'wana.” 
12 Delila a teka mapindza lamantshwa, a n'wi boha ha wona, a ku eka yena: “Oho Samsoni, Vafilista hi lava!” Kambe vanhu a va ri kona, va n'wi etlelele endlwini leyi nga exikarhi. Kambe a tsemelela mapindza lama nga emavokweni ya yena, kukotisa ngotinyana.
13 Kutani Delila a ku eka Samsoni: “Ku fika sweswi u ndzi vungunyile, u ndzi byerile mavunwa. Ndzi byeleke, lexi nga ta ku boha.” A ku eka yena: “Loko u nga luka miluku ya ntlhanu na mimbirhi ya misisi ya nhloko ya mina kun'we ni tingoti leti va lukaka ha tona!” Kutani Delila a luka a yi tiyisa hi mhingu. 
14 Kutani a ku eka yena: “Oho Samsoni, Vafilista hi lava!” Kambe a pfuka evurhongweni a hlomula mhingu enukwini, kun'we ni ngoti.
15 Delila a ku eka yena: “U vurisa ku yini leswaku wa ndzi rhandza, kasi mbilu ya wena a yi ka mina? Vona u ndzi vungunyile kanharhu, kambe a ku si ndzi byela laha matimba ya wena lamakulu ma humaka kona.” 
16 Kutani, leswi ngi a a tshama a n'wi karhata hi marito ya yena hi masiku hinkwawo, ni ku n'wi tinga, mbilu ya Samsoni yi karhala, ni ku yisa eku feni. 
17 Kutani a n'wi byela hinkwaswo leswi nga embilwini ya yena, a ku eka yena: “A ndzi si byewuriwa nhloko hi rikari, hikuva ndzi Munaziri wa Xikwembu ka ha ri mpfhuka ndzi huma ekhwirini ra manana; kambe loko ndzi byewuriwa, matimba ya mina ma nga ndzi sukela, ndzi nga tsana, ndzi kotisa vanhu van'wana.” 
18 Kutani Delila loko a vona leswaku u n'wi byerile hinkwaswo leswi nga embilwini ya yena a rhuma ku ya vitana tihosi ta Vafilista, a ku: “Tanani namuntlha, hikuva u ndzi byerile hinkwaswo leswi nga embilwini ya yena.” Kutani tihosi ta Vafilista ti tlhandlukela eka yena, ti tamele mali emavokweni ya tona. 
19 Kuteloko Delila a n'wi etlerisile ematsolweni ya yena, a vitana munhu ku ta n'wi tsemela miluku ya ntlhanu na mimbirhi na misisi ya nhloko ya yena, a sungula ku n'wi tsanisa; matimba ya yena ma n'wi sukela. 
20 A ku eka yena: “Oho Samsoni, Vafilista hi lava!” Kutani a pfuka evurhongweni bya yena, a ku: “Ndzi ta pona kukotisa masiku, ndzi tilamulela emavokweni ya vona,” kasi a a nga swi tivi leswaku Yehovha u n'wi fularhele. 
21 Vafilista va n'wi khoma, va n'wi xokola mahlo, va n'wi ngirimerisa eGaza, va n'wi boha kona hi timpecana timbirhi ta koporo, a sila a ri ekhotsweni.
22 Kambe misisi ya nhloko ya yena yi engeta yi mila, kukotisa eku sunguleni loko, a nga si byewuriwa. 
23 Kutani tihosi ta Vafilista ti hlengeletana ku ta tlhavela Dagona, xikwembu xa vona, magandzelo lamakulu, ni ku endla nkhuvo, va ku: “Xikwembu xa hina xi hi nyiketile Samsoni, nala wa hina, emavokweni ya hina.” 
24 Loko vanhu va tiko, va n'wi vona, va dzunisa xikwembu xa vona, va ku: “Xikwembu xa hina xi nyiketile emavokweni ya hina, nala wa hina, loyi a nga hi onhela tiko ra rikwerhu, loyi a andziseke ku dlaya varikwerhu.” 
25 Kutani leswi timbilu ta vona ti tsakeke va ku: “A ku vitaniwe Samsoni a ta tlanga emahlweni ka hina.” Kutani va ya teka Samsoni ekhotsweni, a ta, a tlanga emahlweni ka vona; kambe a va n'wi yimisile exikarhi ka timhandze. 
26 Kutani Samsoni a ku eka wandzisanyana la n'wi khomaka hi voko: “Ndzi yimise, ndzi tikhomelela hi timhandze leti tlhivaka yindlu, ndzi tiseketela ha tona.” 
27 Kambe yindlu a yi tele hi vavanuna ni vavasati, ni tihosi ta Vafilista a ti ri kona hinkwato swi tsandza ni le lwangwini, a ku ri ni vavanuna ni vavasati, a va lava ku va 3 000, lava langutaka Samsoni loko a tlanga. 
28 Kavaloko Samsoni a huwelela eka Yehovha, a ku: “Oho Hosi Yehovha, ndzi anakanye! Oho Xikwembu ndzi nyike matimba namuntlha ntsena, ndzi tirihisela kan'we mahlo ya mina mambirhi eka Vafilista.” 
29 Kutani Samsoni a khoma timhandze timbirhi leti tlhivaka yindlu, a tiseketela eka yin'wana hi voko ra xinene, ni ka yin'wana hi lera ximatsi. 
30 Samsoni a ku: “Moya wanga a wu fe ni Vafilista!” Kutani a ololoka hi matimba, yindlu yi wela ehenhla ka tihosi ni vanhu hinkwavo lava ngi va ri kona; kutani eku feni ka yena a dlaya lavo tala ku tlula lava a nga va dlaya eku hanyeni ka yena. 
31 Kutani vamakwavo, ni hinkwavo, va yindlu ya tata wa yena, va ta n'wi susa, va n'wi tisa ku ta n'wi lahla esirheni ra tata wa yena, Manowaka, exikarhi ka Sora na Exitawulu. A avanyisile Israele hi malembe ya 20.
VAAVANYISI 17
01 A ku ri ni wanuna entshaveni ya Efrayimi, vito ra yena a a ri Mika. 
2 A ku eka mana wa yena: “Tixikele ta silivhere ta 1 100 leti yiviweke eka wena, leti u nga vulavula hi ku kariha hikwalaho ka tona ndzi ri kona, vona, mali yoleyo yi le ka mina; hi mina loyi ndzi yi tekeke.” Mana wa yena a ku eka yena: “N'wananga a a katekisiwe hi Yehovha!” 
3 Kuteloko a tlherisile tixikele teto ta 1 100, mana wa yena a ku: “Ndzi hlawulele Yehovha mali yoleyo, leswaku ku ta endleriwa n'wananga ha yona xifaniso lexi vatliweke ni xifaniso lexi chuluriweke, kutani sweswi, ndzi ti tlherisela eka wena.” 
4 Kavaloko Mika a tlherisa mali yoleyo eka mana wa yena, kutani mana wa yena a teka tixikele ta 200, a ti nyika muchuluri, a endla xifaniso lexi vatliweke ni xifaniso lexi chuluriweke, swi vekiwa endlwini ya Mika. 
5 Hi mukhuva wolowo, wanuna yeloyi, Mika, a a ri ni yindlu ya swikwembu; a tiendlela ni efodi, ni , kutani a hlawula un'wana wa vana va yena, a n'wi endla muprista wa yena.
6 Emikarhini yoleyo, a ku nga ri na hosi eIsraeleni, un'wana ni un'wana a a endla hilaha a tirhandzelaka hakona. 
7 A ku ri ni jaha ra Betlehema-Yuda, wa nyimba ya Yuda, a a ri Mulevhi, a akile kona. 
8 Kutani wanuna yeloyi a rhurha emutini wa Betlehema-Yuda ku ya luvela laha a nga ta kuma xivandla kona. A ko a ha famba, a fika eka Mika entshaveni ya Efrayimi. 
9 Mika a ku eka yena: “U huma kwihi?” A ku eka yena: “Ndzi Mulevhi wa Betlehema-Yuda, ndzi ya luvela laha ndzi nga ta kuma xivandla kona.” 
10 Mika a ku eka yena: “Tshama eka mina, u va tatana ni muprista wa mina ndzi ta ku nyika tixikele ta khume hi lembe rin'wana ni rin'wana; ni tinguvu ta wena ni swakudya swa wena.” 
11 Kutani Mulevhi a nghena kona. Mulevhi a pfumela ku tshama ni wanuna yeloyi Kutani jaha leri ri va eka yena kukotisa un'wana wa vana va yena. 
12 Kutani Mika a hlawula Mulevhi, a veka jaha leri muprista wa yena, kutani a tshama eka Mika. 
13 Mika a ku: “Sweswi, ndza swi tiva leswaku Yehovha u ta ndzi katekisa hikuva ndzi ni muprista wa Mulevhi.”
VAAVANYISI 18
01 Emikarhini yoleyo, a ku nga ri na hosi eIsraeleni. Enkarhini wolowo, va nyimba ya Dani a va tilavela tiko ra ndzhaka leri va nga akaka eka rona, hikuva a va nga si averiwa ndzhaka etinyimbeni ta Israele ku fikela siku rero. 
2 Kutani vana va Dani va hlawula exikarhi ka vona hinkwavo vavanuna va ntlhanu va tinhenha, va huma eSora na Exitawulu, va va rhuma ku ya kambela tiko, ni ku ri lavisisa. Va ku eka vona: “Yanani mi ya kambela tiko.” Va ya, va ko va ta fika eka Mika, entshaveni ya Efrayimi, va etlela kona. 
3 Kakuloko va ha ri ekusuhi ni yindlu ya Mika, va twa rito ra jaha ra Mulevhi, kutani va hambukela kona, va ku eka yena: “U tisiwe halenu hi mani-ke? U endla yini kwala, mhaka ya wena kwala hi yihi?” 
4 A ku eka vona: “Mika u ndzi endlile hi mukhuva lowu na lowu, a ndzi nyika ni hakelo, kambe mina ndzi muprista wa yena.” 
5 Va ku eka yena: “Wa nga vutisa Xikwembu, hi ta swi tiva loko kunene riendzo ra hina ri ta kateka xana?” 
6 Muprista a ku: “Yanani hi ku rhula; riendzo ra n'wina leri mi fambaka ha rona, ri le mahlweni ka Yehovha.”
7 Kutani vavanuna valavo, va ntlhanu va suka, va ya fika eLayixi, va vona vanhu va kona va tshamile va titsakela, va ri ni mikhuva ya Vasidoni, va tshama hi ku rhula va nga chavi nchumu; ku nga ri na munhu etikweni rero loyi a va fumaka hi nsele; va ri kule ni Vasidoni, va nga ri na mhaka ni vanhu van'wana.
8 Kutani va tlhelela eka vamakwavo lava nga eSora na Exitawulu; vamakwavo, va ku: “Mi ri yini?” 
9 Va ku: “Sukani mi yima, hi va hlasela, hikuva hi vonile tiko lero saseka ngopfu. Mi miyela ha yini-ke? Mi nga lolohi ku famba ku ya fuma tiko lero saseka. 
10 Loko mi fika kona, mi ta kuma vanhu lava nga chaviki nchumu, na rona tiko ri kulukumba; hikuva Xikwembu xi mi nyikile rona; kambe i tiko leri ku nga pfumariwiki nchumu wa leswi kumiwaka emisaveni.”
11 Kavaloko vavanuna va nyimba ya Dani va 600, va suka eSora na Exitawulu va hlomile. 
12 Va tlhandluka, va ya gova eKiriyata-Yeyarimi wa Yuda, hikwalaho vito ra kona ku nga Mahane-Dani (magovela ya Dani), ku fikela namuntlha. Ku le ndzhaku ka Kiriyata-Yeyarimi. 
13 Loko va suka kona, va ya fika eka Mika, entshaveni ya Efrayimi.
14 Kutani vavanuna va ntlhanu lava yeke ku ya kambela tiko ra Layixi, va vutisa vamakwavo, va ku: “Xana a mi swi tivi leswaku efodi yi kona kwala etindlwini teto, ni , ni xifaniso lexi vatliweke ni lexi chuluriweke xana? Vonani sweswi leswi mi nga ta swi endla.” 
15 Kutani va hambukela kona, va nghena endlwini ya jaha ra Mulevhi, endlwini ya Mika, va n'wi xeweta. 
16 Loko, va ri vavanuna va 600 lava hlomeke vana va Dani, va yime enyangweni. 
17 Kutani vavanuna lava yeke ku ya kambela tiko, va tlhandluka, va nghena, va teka xifaniso lexi vatliweke, ni efodi, ni , ni xifaniso lexi chuluriweke muprista, yena, a ri karhi a yimile enyangweni kun'we ni vavanuna va 600 lava hlomeke. 
18 Kuteloko valavo, va ntlhanu va nghenile endlwini ya Mika, va teka xifaniso lexi vatliweke, ni efodi, ni  , ni xifaniso lexi chuluriweke, muprista a ku eka vona: “Mi endla yini?” 
19 Va ku eka yena: “Miyela, u siva nomu wa wena hi voko, u famba na hina, u va tata wa hina ni muprista wa hina; xana loko ku ri ku va muprista wa yindlu ya munhu a ri un'we, kumbe ku va muprista wa nyimba yin'wana, ni wa yindlu ya n'wana ya Israele, ku sasekile xihi eka wena-ke?” 
20 Kutani mbilu ya muprista yi tsaka, a teka efodi, ni  , ni xifaniso Lexi vatliweke, a ta, a yima exikarhi ka vanhu valavo. 
21 Kutani va suka va tifambela; va rhangisa vana emahlweni, ni mitlhambi, ni swigotso.
22 Va ku va ha ku fularhela yindlu ya Mika, lava akisaneke na Mika, va hlengeletana kun'we va tlhava mukhosi, va landza vana va Dani. 
23 Kutani va huwelela eka vana va Dani valavo, va rhendzeleka, va ku eka Mika: “U dyiwa hi yini loko u tlhavile mukhosi u va hlengeleta?” 
24 A ku: “Mi tekile swikwembu swa mina leswi ndzi swi endleke, ni muprista wa mina, mi fambile na swona; sweswi, ku sele yini eka mina xana? Mi ndzi vutisela yini sweswi loko mi ku: ‘U dyiwa hi yini?’ ” 
25 Vana va Dani va ku eka yena: “U nga tshuki u twakarisa rito ra wena, hikuva kumbe vavanuna va timbilu leti karihaka va nga mi wela ehenhla, u va u tidlayisa ni va yindlu ya wena.” 
26 Kutani vana va Dani va hundzela emahlweni endleleni ya vona. Kuteloko Mika a vona leswaku va n'wi tlula hi matimba, a tlhela a tiyela ekaya.
27 Loko, va ri vona va teka swilo leswi endliweke hi Mika, ni muprista wa yena, va fika eLayixi; vanhu va kona va tshamile hi ku rhula, va nga chavi nchumu, kutani va va dlaya hi ku kariha ka fumu, va hisa ni muti. 
28 Kambe a ku vanga na munhu la lamulelaka muti, hikuva a wu ri ekule na Sidoni, kambe vanhu va kona a va nga ri na mhaka ni vanhu van'wana. Muti wolowo a wu ri enkoveni wa Beta-Rehobo. 
29 Va Dani va engeta va pfuxa muti, va aka kona. Kutani va thya vito ra muti lowu Dani, hi vito ra Dani, tata wa vona, la nga velekiwa i Israele. Vito ro rhanga ra muti a wu ri Layixi. 
30 Kutani vana va Dani va tiyimisela xifaniso lexi vatliweke. Kutani Yonatani, n'wana Gerixomu, n'wana Manase, ni vana va yena, a va ri vaprista va nyimba ya Dani, ku fikela siku tiko ri yisiwaka evukhumbini. 
31 Va tiyimisela xifaniso lexi vatliweke lexi endliweke hi Mika, hi mikarhi hinkwayo leyi yindlu ya Xikwembu yi nga tshama eXilo ha yona.
VAAVANYISI 19
01 Enkarhini wolowo a ku nga ri na hosi eIsraeleni. A ku ri ni wanuna wa Mulevhi la nga luvela entshaveni ya Efrayimi, a titekele nsati wa mbiri eBetlehema-Yuda. 
2 Nsati yeloyi wa yena a oswana, a n'wi tshika, a tlhelela eka tata wa yena eBetlehema-Yuda, a tshamisa kona mune wa tin'hweti. 
3 Kutani nuna wa yena a suka, a n'wi landzela ku ya vulavula na yena hilaha mbilu ya yena yi swi rhandzaka hakona, a ta n'wi tlherisa; a famba ni nandza wa yena ni timbhongolo timbirhi. Kutani nsati yeloyi a n'wi amukela endlwini ya tata wa yena, kuteloko tata wa wansati a n'wi vona, a ya hlangana na yena hi ku tsaka. 
4 Tata wa wansati, mukon'wana wa yena, a n'wi sivela, kutani a tshamisa na yena masiku manharhu va dya, va nwa, va etlela kona. 
5 Kute hi siku ra vumune va pfuka nimpundzu, kuteloko Mulevhi a ku wa famba, tata wa wansati a ku eka mukon'wana wa yena: “Tiyisa mbilu ya wena hi xipandzwa xa vuswa, mi ta tifambela.” 
6 Hikwalaho, va tshamisa, va dya, va nwa kun'we havambirhi; kutani tata wa wansati a ku eka wanuna: “Etlela kambe vusiku lebyi haleno, mbilu ya wena yi ta tsaka.” 
7 Kambe wanuna a yima a ku wa famba; mukon'wana wa yena a n'wi sindzisa, kutani a tlhela, a etlela vusiku byebyo kona.
8 Hi siku ra vuntlhanu, a pfukela ku famba wa ha ri mixo, kambe tata wa wansati a ku: “Tiyisa mbilu ya wena. Va hlwerisana sweswo, dyambu ri ko ri rhenga,” va ri karhi va dya havambirhi. 
9 Kutani wanuna a pfuka, a ku wa famba ni nsati wa yena, ni nandza wa yena; kambe mukon'wana wa yena, tata wa wansati a ku eka yena: “Vona, dyambu ri perile; etlelani vusiku lebyi halenu; vona dyambu ri ya eku peleni, etlelani vusiku lebyi halenu, mbilu ya wena yi ta tsaka. Ni mixo u ta pfukela riendzo ra wena, u tifambela eka rikwenu.” 
10 Kambe wanuna a ala ku etlela vusiku kona, a yima a famba, a fika ekusuhi na Yebusi (a nga Yerusalema) a ri ni timbhongolo timbirhi leti rhweleke, ni nsati wa yena.
11 Loko, va ri ekusuhi na Yebusi dyambu ri rhengile, nandza a ku eka n'wini wa yena: “Tana, hi hambukela emutini lowuya wa Vayebusi, hi etlela vusiku kona.” 
12 N'wini wa yena a ku eka yena: “Hi nga ka hi nga hambukeli emutini wa vamatiko, lowu nga riki wa vana va Israele, kambe a hi yeni emahlweni ku ya fika eGibeya.” 
13 A engeta a ku eka nandza wa yena: “Tana, hi tshinela ekusuhi ni wun'wana wa miti leyi, hi etlela eGibeya kumbe eRhama.” 
14 Kavaloko, va hundzela emahlweni, va famba, dyambu ri va pelela eGibeya wa Benjamini. 
15 Va hambukela eGibeya, va nghena kona ku etlela nivusiku.Kuteloko, va nghenile va tshamisa erivaleni ra muti, ku nga ri na munhu loyi a va amukelaka endyangweni wa yena, leswaku va etlela kona vusiku byebyo. 
16 Kutani, maswivo, wanuna wa xidyuhati a vuya hi le masin'wini entirhweni wa yena, hi nkarhi wa mpimavayeni, a ri wanuna wa ntshava ya Efrayimi, kambe a akile eGibeya, kasi vanhu va muti wolowo a va ri va Benjamini. 
17 Kuteloko a tlakusa mahlo, a vona wanuna wa muendzi erivaleni ra muti, kutani wanuna wa xidyuhati a ku eka yena: “U ya kwihi? U huma kwihi xana?” 
18 Yeloyi a ku eka yena: “Hi huma eBetlehema-Yuda, hi ya tlhelo ra ntshava ya Efrayimi; ndzi wa kona, a ndzi yile eBetlehema-Yuda, ndzi ya endlwini ya Yehovha, hambiswiritano, a ku na munhu la ndzi amukelaka endyangweni wa yena. 
19 Kasi ndzi ni byanyi ni swakudya swa timbhongolo ta hina; kambe ndzi ni vuswa ni vhinyo leyi ringanaka mina ni nandza wa wena wa wansati, ni nandza loyi malandza ya wena va nga na yena; a hi pfumari nchumu.” 
20 Wanuna wa xidyuhati a ku: “Ku rhula a ku ve na wena! A swi na mhaka; hinkwaswo leswi u swi pfumalaka, hi mina la nga ta ku lavela swona. Ntsena u nga tshuki u etlela nivusiku erivaleni.” 
21 A n'wi yisa endlwini ya yena, a nyika timbhongolo byanyi, kutani va tihlantswa milenge va dya, va nwa.
22 Va ku va ha tsakisa timbilu ta vona, vonani, vavanuna va muti, vanhu va Beliyali, va fika va rhendzela yindlu exikarhi, va bakanya rivanti, va vulavula ni wanuna wa xidyuhati, n'wini wa yindlu, va ku: “Humesela ehandle nuna la hambukeleke eka wena, hi ta n'wi tiva.” 
23 Kambe n'wini wa yindlu a humela eka vona, a ku eka vona: “E-e, vamakwerhu, mi nga endleni swo biha; leswi munhu loyi a hambukeleke eka mina, mi nga tshuki mi endla manyala yo nghasi. 
24 N'wana wa mina hi yeloyi, wa ha ri wanhwana; kambe nsati wa yena hi yeloyi; ndza ha va tisa ka n'wina ehandle, mi va tsongahata, mi endla ha vona hilaha mi swi rhandzaka hakona, wanuna, yena, mi nga tshuki mi n'wi endla manyala layo nghasi.” 
25 Kambe vanhu valavo a va n'wi yingisanga; kutani wanuna a khoma nsati wa yena, a n'wi tisa eka vona ehandle, kutani va n'wi tiva, va n'wi onha vusiku hinkwabyo ku fikela nimixo, va n'wi tlherisa loko ri lava ku xa.
26 Loko byi xile, wansati a tlhela, a ya wela enyangweni ya yindlu ya wanuna loyi n'wini wa yena a hambukeleke eka yena, a tshama kona ri kondza ri tsuvuka. 
27 Kutani n'wini wa yena a pfuka wa ha ri mixo, a pfula tinyangwa ta yindlu, a humela ehandle ku ya emahlweni erendzweni ra yena, kambe a vona wansati, mbuya ya yena, a lo nhavalala enyangweni ya yindlu, mavoko ya yena ma ri xitsulweni xa nyangwa. 
28 A ku eka yena: “Pfuka, hi famba.” Kambe a nga hlamulanga nchumu. Kutani nuna yeloyi a n'wi khandziyisa mbhongolweni, a famba, a ya fika ekaya.
29 Kuteloko a fikile ekaya, a teka mukwana, a khoma mbuya ya yena, a avanyisa swirho swa yona hi swihlubyana swa khume na swimbirhi, a swi rhumela etikweni hinkwaro ra Israele. 
30 Kutani hinkwavo loko, va vona sweswo, va ku: “Leswo tano a swi si humelela, a swi si voniwa, ka ha ri mpfhuka vana va Israele va humile etikweni ra Egipta ku fikela namuntlha. Tsundzukani mhaka leyi mi endla makungu kun'we, mi vulavula.”
VAAVANYISI 20
01 Kutani vana va Israele hinkwavo, va huma ku sukela eDani ku ya fika eBerexeba ni le tikweni ra Giliyadi, Vaisraele va hlengeletana eMispa emahlweni ka Yehovha, kukotisa loko a ri munhu un'we. 
2 Kutani vakulukumba va tiko hinkwaro, va tinyimba hinkwato ta Israele va humelela enhlengeletanweni ya tiko ra Xikwembu va ri 400 000 lava fambaka hi milenge, lava hlomeke matlhari. Kutani vana va Benjamini va twa leswaku vana va Israele va tlhandlukele eMispa.
3 Kutani vana va Israele va ku: “Hi byeleni hilaha ku biha ku nga humelela hakona.” 
4 Kutani Mulevhi, nuna wa nsati la dlayiweke, a hlamula, a ku: “A ndzi hambukele eGibeya wa Benjamini ni mbuya ya mina ku etlela kona vusiku. 
5 Kutani vini va Gibeya va ndzi pfukela matimba, va rhendzela yindlu exikarhi nivusiku, va ku va lave ku ndzi dlaya; kambe va tsongahatile mbuya ya mina yi kondza yi fa. 
6 Kutani ndzi teka mbuya ya mina, ndzi yi endla swihlubyana, ndzi rhumela swihlubyana swa yona etikweni hinkwaro ra ndzhaka ya Israele, hikuva va Gibeya va endlile leswo biha ni manyala eIsraeleni. 
7 Langutani, mi kwala hinkwenu, n'wina vana va Israele, ehleketani mi tsundzuxana.”
8 Kutani tiko hinkwaro ri yima kukotisa loko a ri munhu un'we, ri ku: “A ku nga vi na un'we wa hina la nga ta tlhelela entsongeni wa yena, hambi ku ri ku tlhelela endlwini ya yena. 
9 Kambe sweswi, hi swona leswi hi nga ta swi endla eka va Gibeya; hi ta ya lwa na vona. 
10 Hi ta teka etinyimbeni hinkwato ta Vaisraele vavanuna va khume exikarhi ka va dzana, ni va dzana exikarhi ka va khume ra madzana, ni va khume ra madzana exikarhi ka va khume ra ku ya tekela tiko timbuva, kutani hi ya eGibeya wa Benjamini, hi ta wu endlela hi manyala hinkwawo lama endliweke hi vona eIsraeleni.” 
11 Hikwalaho vavanuna hinkwavo va Israele va hlengeletanaka ku lwa na muti wolowo, va hlangana kukotisa munhu un'we.
12 Kutani va tinyimba ta Israele va rhumela vavanuna eka nyimba hinkwayo ya Benjamini, va ku: “Ku biha loku endliweke exikarhi ka n'wina hi loku yini? 
13 Kutani sweswi, hi nyiketeni vanhu lavo, va Gibeya, vana va Beliyali, hi ta va dlaya, hi herisa leswo biha eIsraeleni. Kambe va Benjamini va ala ku yingisa marito ya vamakwavo, vana va Israele.”
14 Kutani vana va Benjamini va huma emitini ya vona, va hlengeletana eGibeya ku ya lwa ni vana va Israele. 
15 Hi siku rero, vana va Benjamini loko va hlayiwa, a va ri vavanuna va 26 000 lava hlomeke matlhari, ehandle ka lava akeke eGibeya, va nga 700 lava hlawuriweke, loko va hlayiwa. 
16 Exikarhi la tiko hinkwaro leri a ku ri ni vavanuna va 700, lava hlawuriweke, va ximatsi; valavo hinkwavo, a va hoxa maribye hi xipelupelu, va nga pfumari, va tlhava ni nsisi.
17 Ehandle ka Benjamini, loko ku hlayiwa vavanuna va Israele, a va ri vavanuna va 400 000, vavanuna va nyimpi hinkwavo, lava hlomeke matlhari. 
18 Kutani vana Vaisraele va suka, va tlhandlukela eBetele ku ya vutisa Xikwembu, va ku: “I mani eka hina la nga ta hi rhangela emahlweni ku lwa ni vana va Benjamini?” Yehovha a ku: “A ku rhange Yuda.”
19 Kutani vana va Israele va pfuka wa ha ri mixo, va ya gova ekusuhi na Gibeya. 
20 Vana va Israele va huma ku ya lwa ni va Benjamini; kutani vavanuna va Israele va lunghisa nyimpi ekusuhi na Gibeya. 
21 Kutani vana va Benjamini va huma eGibeya, va dlayela ehansi Vaisraele va 22 000 hi siku rero.
22 Hambiswiritano, tiko, vavanuna va Israele va tiyisa mbilu, va engeta va lunghisa nyimpi hilaha va nga yi lunghisa kona eku sunguleni. 
23 Kutani vana va Israele va tlhandluka va ya rila emahlweni ka Yehovha, ku fika madyambu, va engeta va vutisa Yehovha, va ku: “Xana hi ta engeta hi ya lwa ni vamakwerhu, vana va Benjamini xana?” Yehovha a ku: “Tlhandlukani mi ya lwa na yena.” 
24 Kutani vana va Israele va tshinelela vana va Benjamini ra vumbirhi. 
25 Kutani va Benjamini va huma eGibeya ku ya hlangana na vona ra vumbirhi, va dlayela ehansi vana va Israele va 18 000, hinkwavo lava hlomeke matlhari.
26 Kutani vana va Israele hinkwavo ni tiko hinkwaro, va tlhandlukela eBetele va karhi va rila, va yima kona emahlweni ka Yehovha, va titsonile swakudya hi siku rero, ku fikela madyambu, va humesela Yehovha magandzelo lama hisiwaka, ni magandzelo ya ku khensa. 
27 Kutani vana va Israele va vutisa Yehovha hikuva areka ya ntwanano wa Xikwembu a yi ri kona eka vona enkarhini wolowo. 
28 Finiyasi, n'wana Eliyazara, n'wana Aroni, a a yimile emahlweni ka yona enkarhini wolowo, va ku: “Xana hi ta engeta hi huma hi ya lwa ni vana va Benjamini, vamakwerhu, kumbe hi tshika xana?” Yehovha a ku: “Tlhandlukani, hikuva mundzuku ndzi ta va nyiketa emavokweni ya n'wina.”
29 Kutani Vaisraele va veka vavanuna lava etlelelaka ematlhelweni hinkwawo ya Gibeya, 
30 kutani vana va Israele va tlhandluka ra vunharhu ku ya pfuka vana va Benjamini va lunghisa nyimpi emahlweni ka Gibeya, kukotisa eku sunguleni. 
31 Kutani vana va Benjamini va huma ku ya hlangana ni nyimpi, kambe va kokeriwa ekule ni muti, kutani va dlaya van'wana vanhu kukotisa eku sunguleni, endleleni leyi tlhandlukelaka eBetele ni le ndleleni leyi yaka eGibeya, exikarhi ka nkova, va dlaya Vaisraele va 30. 
32 Kutani vana va Benjamini va ku: “Va hluriwa emahlweni ka hina kukotisa eku sunguleni.” Kasi vana va Israele a va te: “A hi balekeni hi ta va kokela etindleleni ekule ni muti.” 
33 Kutani vana va Israele hinkwavo, va yima laha ingi va ri kona, va lunghisa nyimpi eBaala-Tamara; ni Vaisraele lava etleleleke va hatlisa va huma laha ingi va ri kona erivaleni ra Gibeya. 
34 Kutani vavanuna hinkwavo lava hlawuriweke exikarhi ka Vaisraele va 10 000, va humelela emahlweni ka Gibeya; nyimpi yi lwa hi ku vaviseka, kambe va Benjamini va nga tivi khombo leri nga ta va humelela. 
35 Kutani Yehovha a ba Benjamini emahlweni ka Israele, vavanuna va Israele va lovisa vavanuna va Benjamini hi siku rero, va 25 100, va ri lava hlomeke matlhari hinkwavo.
36 Hi mukhuva wolowo vana va Benjamini va vona leswaku va Israele va hluriwile, hikuva vana va Israele a va baleka emahlweni ka va Benjamini, kasi a va tshembile lava etleleleke eGibeya. 
37 Kutani lava etleleleke a va hatlisile va tsutsumela eGibeya, lava etleleleke va ya emahlweni, va dlaya hinkwavo, va muti hi ku kariha ka fumu. 
38 Vaisraele a va endlile xikombiso ni lava etleleleke va te: “Endlani musi wa langavi lerikulu emutini.” 
39 Kutani vavanuna va Israele va rhendzeleka eku lweni, va Benjamini a va sungurile ku tlhava ni ku dlaya vavanuna van'wana va Israele, lava laveke ku va vavanuna va 30; hikuva a va ku: “Va hluriwile emahlweni ka hina kukotisa enyimpini ya ku sungula.” 
40 Kambe kuteloko musi wu sungula ku tlhandluka emutini hi langavi ra ndzilo, va Benjamini va rhendzeleka va vona musi wa muti hinkwawo wu tlhandluka etilweni. 
41 Kutani vavanuna va Israele va hundzuka, kambe vavanuna va Benjamini va chava loko va vona leswaku khombo ri va humelele. 
42 Hikwalaho, va baleka emahlweni ka Vaisraele, hi ndlela leyi yaka emananga, kambe nyimpi yi va wela ehenhla, ni va miti ya kona va dlayiwa. 
43 Hi mukhuva wolowo a va rhendzerile va Benjamini exikarhi, va va hlongorisa ni ku va tshika va fularhela Gibeya hitlhelo ra vuxa, va nga va siveri. 
44 Va Benjamini lava dlayiweke a va ri va 18 000, vavanuna va tinhenha hinkwavo. 
45 Kutani va rhendzeleka, va balekela emananga ku ya fika eribyeni ra Rimoni; kambe va dlaya etindleleni vavanuna va vona va 5 000. Va va tsutsumela ku ya fika eGidomo, va dlaya kambe vavanuna va 2 000. 
46 Vavanuna hinkwavo, va Benjamini lava nga dlayiwa hi siku rero, a va ri 25 000 lava hlomeke matlhari, vanhu va tinhenha hinkwavo.
47 Kambe vavanuna va 600, va balekela emananga, eribyeni ra Rimoni, va tshama kona mune wa tin'hweti. 
48 Kambe vavanuna va Israele va tlhelela eka vana va Benjamini lava seleke va va dlaya hi ku kariha ka fumu, ku sungula hi vanhu va miti ku yisa eka swifuwo ni swilo hinkwaswo swa kona; va hisa ni miti ya kona hinkwayo.
VAAVANYISI 21
01 Vavanuna va Israele a va hlambanyile eMispa, va te: “A ku nga vi na un'we wa hina la nga ta nyika n'wana wa yena ku tekiwa hi va Benjamini.” 
2 Kutani tiko ri ya eBetele va tshama kona emahlweni ka Xikwembu ku fika nimadyambu, va rila, va kolola hi ku kolola lokukulu ngopfu. 
3 Va ku: “Oho Yehovha, Xikwembu xa Israele, mhaka leyi yi humelerise ku yini eIsraeleni! Namuntlha ku pfumaleka ha yini nyimba yin'wana eIsraeleni?” 
4 Kutani siku leri tlhandlamaka, wa ha ri mixo, tiko ri pfuka ri aka alitari kona, va tlhava magandzelo lama hisiwaka ni magandzelo ya ku khensa.
5 Kutani vana va Israele va ku: “I va mani etinyimbeni hinkwato ta Israele lava nga tlhandlukelangiki eka Yehovha enhlengeletanweni?” Va vula sweswo hikuva a va hlambanyile hi ku hlambanya lokukulu hikwalaho ka lava nga ala ku tlhandlukela eka Yehovha eMispa, va ku: “Kunene va ta dlawa.” 
6 Kambe vana va Israele va va ni tingana hikwalaho ka vamakwavo, va Benjamini, va ku: “Nyimba yin'wana yi tsemiwile namuntlha eIsraeleni. 
7 Hi ta va endlerisa ku yini lava seleke ku va nyika vavasati, leswi hi nga hlambanya eka Yehovha, hi ku: ‘Hi nga ka hi nga va nyiki vana va hina leswaku va va vasati va vona?’ ” 
8 Kutani va ku: “Xana hi vahi va tinyimba ta Israele lava nga tlhandlukelangiki eka Yehovha eMispa xana?” Kutani va kuma leswaku a ku nga ri na un'we wa va Yabexe wa Giliyadi la tlhandlukeleke emixaxeni ni le nhlengeletanweni. 
9 Hikuva loko tiko ri hlayiwa, ku kumiwa leswaku a ku nga ri na un'we wa lava akeke eYabexe wa Giliyadi. 
10 Kavaloko nhlengeletano yi rhumela kona vavanuna va tinhenha va 12 000, va va lerisa, va ku: “Fambani mi ya dlaya lava akeke eYabexe wa Giliyadi hi vukari bya tlhari, vavasati kun'we ni vana lavatsongo. 
11 Kambe lexi mi nga ta xi endla hi lexi: Mi ta dlaya vavanuna hinkwavo ni vavasati hinkwavo lava tivaneke ni vavanuna.” 
12 Kutani va kuma exikarhi ka lava akeke eYabexe wa Giliyadi, vanhwana va 400 lava nga tivanangiki ni vavanuna, kutani va va tisa emixaxeni, eXilo, etikweni ra Kanana. 
13 Kutani nhlengeletano hinkwayo yi rhumela ku ya twanana ni vana va Benjamini lava tshameke eribyeni ra Rimoni, ku va tivisa leswaku ku rhula ku kona. 
14 Hi siku rero, va Benjamini va tlhela, kutani va nyikiwa vavasati lava hanyisiweke va Yabexe wa Giliyadi. Ntsena a va va ringananga.
15 Kambe tiko ri va ni tingana hikwalaho ka va Benjamini, hikuva Yehovha a a endlile xipetlu etinyimbeni ta Israele. 
16 Kutani vakulukumba va nhlengeletano, va ku: “Hi ta endlisa ku yini hi lava nga sala leswaku va va ni vasati, leswi vavasati va Benjamini va nga herisiwa?” 
17 Va ku: “Va Benjamini lava nga hanya va fanele ku va ni ndzhaka ya vona, leswaku nyimba yin'wana yi nga tshuki yi onhiwa eIsraeleni. 
18 Loko hi ri hina, hi nga ka hi nga va nyiki vana va hina, hikuva vana va Israele va hlambanyile leswaku: ‘A ku rhuketeriwe la nga ta nyika va Benjamini nsati.’ ” 
19 Kutani va ku: “Vonani nkhuvo wa Yehovha wu kona eXilo, hi lembe rin'wana ni rin'wana, hitlhelo ra n'walungu ra Betele, ni tlhelo ra vuxa eka ndlela leyi sukaka eBetele ku tlhandlukela eXikeme, ni tlhelo ra dzonga ra Lebona.” 
20 Hikwalaho, va lerisa vana va Benjamini, va ku: “Fambani mi ya etlelela emasin'wini ya vhinya; 
21 mi ta languta loko mi vona vanhwana va Xilo va huma, va cina, mi ta huma emasin'wini ya vhinya kutani un'wana ni un'wana wa n'wina a tikhomela nsati exikarhi ka vanhwana va Xilo, kutani mi famba na vona etikweni ra Benjamini. 
22 Kutakuloko vatata wa vona, kumbe vamakwavo va vona va ta eka hina ku ta mi hehla, hi ta ku eka vona: Mi va tsetselela hikwalaho ka hina, hikuva a hi swi kotanga ku va khomela hinkwavo vavasati enyimpini; loko mi ri n'wina, hilaha mi nga hluleka ku va nyika vana va n'wina, a mi na nandzu.” 
23 Kutani vana va Benjamini va endlisa sweswo, va titekela vavasati exikarhi ka lava cinaka, hi ku ringana vunyingi bya vona, kutani va suka va tlhelela endzhakeni ya vona, va pfuxa miti, va aka kona. 
24 Na vona vana va Israele va suka hi nkarhi wolowo, va tlhelela ekaya, un'wana ni un'wana enyimbeni ya yena, ni le ndlwini ya yena; un'wana ni un'wana a suka a ya endzhakeni ya yena.
25 Enkarhini wolowo, a ku nga ri na hosi eIsraeleni; un'wana ni un'wana a a endla hi laha a swi rhandzaka hakona.
RHUTI 1
01 Enkarhini lowu wa ku fuma ka vaavanyisi, a ku ri ni ndlala etikweni ra Israele. Kutani munhu wa Betlehema-Yuda a ya luvela etikweni ra Mowabu, a ri ni nsati wa yena, ni vana va yena va xinuna vambirhi. 
2 Vito ra munhu loyi a a ri Elimeleke ni vito ra nsati wa yena a a ri Nahumi ni mavito ya vana vambirhi va yena a a ri Mahaloni na Kiliyoni; a va ri Vaefrata, va Betlehema-Yuda, kutani va ya aka etikweni ra Mowabu.
3 Elimeleke, nuna wa Nahumi, a fa kutani Nahumi a sala ni vana va yena vambirhi; 
4 vona va teka vasati va Vamowabu, vito ra un'wana a a ri Oripa, ra un'wana Rhuti, kutani va tshama kona, malembe lama lavaka ku va khume. 
5 Mahaloni na Kiliyoni va fa na vona havambirhi. Sweswo wa nsati loyi a sala a ri swakwe ndzhaku ka rifu ra vana vambirhi va yena ni nuna wa yena.
6 Kutani a pfuka ni vingi va yena, a a sukela etikweni ra Mowabu, hikuva a a twile etikweni ra Mowabu leswaku Yehovha u endzele tiko ra yena, a ri nyike swakudya. 
7 A rhurhisa sweswo etikweni leri ngi a ri ka rona, a ri ni vingi va yena vambirhi, va tifambela, va tlhelela etikweni ra Yuda.
8 Kutani Nahumi a ku eka vingi va yena vambirhi: “Tlhelani, timukelani un'wana ni un'wana endlwini ya mana wakwe. Yehovha a mi endle hi tintswalo kukota leswi mi endleleke lava feke na mina. 
9 Yehovha a mi nyike un'wana ni un'wana ku tsaka endlwini ya nuna wa yena.” Kutani a va ntswontswa. Kambe va tlakusa marito, va rila, va ku eka yena: 
10 “Swi tlula hi loko hi famba na wena etikweni ra wena.” 
11 Kutani Nahumi a hlamula a ku eka vona: “Tlhelani, vana vanga, mi ta ndzi landzela yini xana? Xana mi ri ndzi ni vana enyimbeni ya mina leswaku mi ta kuma vanuna va n'wina-ke? 
12 Tlhelani, vana vanga, mi timukela; hikuva ndzi dyuhele ngopfu, ndzi hluleka ku tekiwa, ni loko ndzi nga mi tshembisa leswaku ndzi nga va ni nuna nivusiku lebyi; kutani ndzi veleka vana, 
13 xana mi nga va tshamela va ko va kula? Xana mi ta va yimela, mi ala ku tekiwa? A hi swona, vana vanga. Kunene ndzi le khombyeni ku tlula n'wina, hikuva voko ra Yehovha ri ndzi tsongahatile ngopfu.” 
14 Kutani va tlakusa marito, va engeta va rila. Kutani Oripa a ntswontswa n'wingi wa yena. Kambe Rhuti a namarhela yena.
15 Kutani Nahumi a ku eka yena: “Waswivo, makwenu u mukile etikweni ra yena ni swikwembyini swa rikwavo. Sweswi, tlhela u n'wi landza.” 
16 Kambe Rhuti a hlamula, a ku: “U nga tshuki u ndzi sindzisa leswaku ndzi ku siya, ndzi ku fularhela; hikuva ndzi ta ya laha u yaka kona, ndzi ta tshama laha u nga ta tshama kona; tiko ra wena ri ta va tiko ra mina, Xikwembu xa wena xi ta va Xikwembu xa mina. 
17 Laha u nga ta fa kona, ndzi ta fa, ndzi lahliwa kona. Yehovha a a ndzi endle hi matimba ku tlurisa loko ndzi hambana na wena loko ku nga ri hi ku fa.” 
18 Kakuloko Nahumi a vona leswaku a rhandza ku n'wi landzela, a tshika ku vulavula na yena. 
19 Kutani va famba va ri vambirhi, va ko va fika eBetlehema. Kakuloko va nghena eBetlehema muti hinkwawo wu hlamala ha vona; vavasati va ku: “Xana a hi yena Nahumi xana?” 
20 Kambe a va hlamula, a ku: “Mi nga ndzi vuleni Nahumi, mi ndzi vula Mara, hikuva La nga ni matimba hinkwawo u ndzi dyise mbitsi ngopfu! A ndzi fambile ndzi ri ni ndzalo, 
21 kambe Yehovha a ndzi tlherisa ndzi nga ri na nchumu. Mi ta ndzi vula Nahumi ha yini-ke? Kasi Yehovha u ndzi avanyisile; La nga ni matimba hinkwawo, u ndzi nghenise enhlomulweni.”
22 Hi kona ku vuya ka Nahumi, a ri na Rhuti, wa Mowabu n'wingi wa yena, la humeke etikweni ra Mowabu, kutani va nghena eBetlehema eku sunguleni ka ku tshovela ka 
RHUTI 2
01 Nahumi a a ri ni xaka ra nuna wa yena, a nga munhu wa rifuwo ni matimba, wa ndyangu wa Elimeleke; vito ra yena a a ri Bowazi.
2 Kutani Rhuti wa Mowabu a ku eka Nahumi: “Ndzi kombela ku ya emasin'wini, ndzi ta nkun'hula min'oko mi nga ri mingani, ndzi ta landza loyi ndzi nga ta kuma tintswalo emahlweni ka yena.” Kutani a n'wi hlamula, a ku: “Famba, n'wananga.”
3 Kutani a famba, a nghena ensin'wini, a nkun'hula endzhaku ka lava tshovelaka. Kutani a kongomisa ensin'wini ya Bowazi a nga xaka ra Elimeleke. 
4 Enkarhini lowo Bowazi a pfa eBetlehema, a ku eka lava tshovelaka: “Yehovha a ve na n'wina!” Va n'wi hlamula, va ku: “Yehovha a a ku katekise!” 
5 Kutani Bowazi a ku eka nandza wa yena la langutelaka vatshoveri: “Wanhwana loyi i mani xana?” 
6 Nandza la langutelaka vatshoveri, a n'wi hlamula, a ku: “I wanhwana wa Mowabu la nga vuya na Nahumi a etikweni ra Mowabu; 
7 u te eka hina: ‘Ndzi kombela leswaku ndzi nga nkun'hula, ndzi hlengeleta swinyandzana swi nga ri swingani endzhaku ka lava tshovelaka.’ Kutani a ta, a tshama kona ku suka nimixo ku fika sweswi, a wisanyana ntsena endlwini.”
8 Kutani Bowazi a ku eka Rhuti: “Yingisa, n'wananga, u nga tshuki u ya nkun'hula ensin'wini yin'wana; u nga humi kona; kambe sweswi, tshama ni malandza ya mina ya xisati. 
9 Languta nsimu leyi va nga ta tshovela eka yona, kutani u famba endzhaku ka vona. Ndzi arisile vanhu va mina ku ku khumba. Kutani loko u twa torha u nga ya makhuwaneni, u nwa mati lawa vanhu va mina va ma keke.” 
10 Kavaloko a wa ehansi hi mombo wa yena, a khinsama, a ku eka yena: “Ndzi kumise ku yini tintswalo emahlweni ya wena xana, leswaku u ndzi tiva, mina ndzi nga wamatiko?” 
11 Bowazi a hlamula, a ku: “Ndzi tivisiwile swilo hinkwaswo leswi u swi endleleke n'wingi wa wena eku feni ka nuna wa wena, hilaha u tshikeke tata wa wena ni mana wa wena, ni tiko leri u nga tswariwa eka rona, u tile etikweni leri u nga ri tivangiki ni tolo ni tolweni. 
12 Yehovha a a ku tlherisele leswi u swi endleke! U amukela hakelo leyi hetisekeke ya Yehovha, Xikwembu xa Israele, loyi u teke ku ta chavela etimpapeni ta yena!” 
13 Kutani a ku eka yena: “Hosi yanga! Ndzi kumile tintswalo emahlweni ka wena, hikuva u ndzi chavelele, u ndzi byerile hilaha mbilu ya mina yi rhandzaka hakona, hambi ndzi nga fani ni un'wana wa malandza ya wena.”
14 Bowazi a engeta a ku eka yena enkarhini wa ku dya: “Tshinela, u dya vuswa, u peta buwu ra wena ka vhiniga.” Kutani a tshama ekusuhi ni lava tshovelaka; Bowazi a n'wi nyika tindzhoho leti oxiweke, a dya, a xurha, a veka leti saleke. 
15 Kutani a suka a ya nkun'hula. Bowazi a lerisa vanhu va yena, a ku: “A nga rholela exikarhi ka tinyandza, kambe mi nga tshuki mi n'wi khomisa tingana, 
16 kambe mi ta n'wi tshikela swinyandzana swi nga ri swingani ha vomu; mi n'wi tshikela swona a ta swi hlengeleta, mi nga n'wi tshinyi.”
17 A nkun'hula ensin'wini ku fika madyambu, kutani a hula leswi a swi hlengeleteke, swi lava ku endla 
18 Kutani a yi teka, a ya na yona ekaya, kutani n'wingi wa yena a vona leswi a swi rholeleke. A teka ni leswi a swi vekeke loko a xurhile, a n'wi nyika. 
19 Kavaloko n'wingi wa yena a ku eka yena: “U nkun'hule kwihi, namuntlha, u tirhe kwihi xana? A ku katekisiwe munhu la ku tiveke!” Kutani a byela n'wingi wa yena vito ra munhu loyi a nga ya tirha eka yena, a ku eka yena: “Vito ra munhu loyi ndzi nga tirha eka yena namuntlha i Bowazi.” 
20 Kutani Nahumi a ku eka n'wingi wa yena: “A a katekisiwe hi Yehovha! Hikuva u endle hi tintswalo eka lava hanyaka ni ka lava feke.” Nahumi a engeta a ku eka yena: “Munhu loyi i xaka ra hina, i un'wana wa vadyi va ndzhaka ya hina.” 
21 Kutani Rhuti wa Mowabu a engeta, a ku: “Kambe u ndzi byerile, a ku: ‘U nga tshuki u tshika malandza yanga, va ko va heta ku tshovela ka mina hinkwako.’ ” 
22 Kutani Nahumi a byela Rhuti, n'wingi wa yena a ku: “N'wananga! Swa saseka loko u huma ni malandza ya yena ya vavasati, u nga kumiwi ensin'wini yin'wana.”
23 Kutani a namarhela malandza ya Bowazi, eku tshoveleni ka yena, ku kondza ku tshovela ka ni ka koro ku hela; kutani a tshama ni n'wingi wa yena.
RHUTI 3
01 Kutani Nahumi, n'wingi wa yena, a ku eka yena: “N'wananga, xana ndzi nga ka ndzi nga ku laveli laha u nga ta wisa kona, laha u nga ta tsaka kona-ke? 
2 Kasi Bowazi, loyi u nga tirha ni malandza va yena, a hi xaka ra hina xana? Vona, wa hehera vusiku lebyi exivuyeni xa 
3 Hikwalaho, hlamba, u tola mafurha u ambala tinguvu ta wena leto saseka, u ngirimela exivuyeni. Kambe u nga tshuki u titivisa eka munhu loyi a nga si heta ku dya ni ku nwa. 
4 Kutakuloko a tilata, tiva laha a nga ta tilata kona, kutani u ta nghena, u funungula milenge ya yena, u tilata kona. Yena, u ta ku byela lexi u fanelaka ku xi endla.” 
5 A n'wi hlamula, a ku: “Ndzi ta endla hinkwaswo leswi u ndzi byelaka swona.”
6 Kutani a ngirimela exivuyeni, a endla hinkwaswo leswi n'wingi wa yena a n'wi leriseke swona. 
7 Kutani Bowazi a dya a nwa, a tsaka a ya tilata emakun'wini ya tinhulu. Kutani Rhuti a ta khwatsi, a funungula milenge ya yena, a tilata kona. 
8 Kutani exikarhi ka vusiku, munhu loyi a chava, a khwanyeta milenge, kutani, vona, nsati un'wanyana a tilatile emilengeni ya yena. 
9 Kutani a ku eka yena: “U mani?” A hlamula, a ku: “Ndzi Rhuti, nandza wa wena: Andlala nguvu ya wena ehenhla ka nandza wa wena, hikuva u mudyi wa ndzhaka.” 
10 Kutani a ku eka yena: “N'wananga, Yehovha a a ku katekise. Vunene lebyi u byi kombisaka sweswi eka mina, byi tlula byo sungula leswi u nga landzangiki majaha, hambi va ri lava fuweke, hambi swi ri swisiwana. 
11 Sweswi, n'wananga, u nga tshuki u chava, hikuva ndzi ta ku endla hinkwaswo leswi u nga ta ndzi byela swona, hikuva huvo hinkwayo ya tiko ra mina yi tiva leswaku u nsati lonene. 
12 Kambe, kunene, ndzi un'wana wa vadyi va ndzhaka, ntsena, u kona mudyandzhaka la ndzi tlulaka. 
13 Tilate kona vusiku lebyi, byi ko byi xa, kutani nimixo, loko munhu loyi a rhandza ku dya ndzhaka, hi swona, a nga dya. Kambe loko a nga rhandzi ku dya ndzhaka, ndzi ta dya, Yehovha wa hanya! Tshama la byi ko byi xa!”
14 Kutani a tshama a tilata emilengeni ya yena byi ko byi xa. Kutani a suka a famba ku nga si vonaka. Kutani Bowazi a ku: “A va faneli ku tiva leswaku nsati un'wanyana a a nghenile exivuyeni.” 
15 A engeta a ku eka yena: “Ndzi nyike nguvu leyi u ambaleke yona, u yi kangatela.” A yi kangatela, kutani Bowazi a pima mipimo ya ntlhanu na wun'we ya , a n'wi rhwexa; kutani a tlhelela emutini.
17 Rhuti a ta eka n'wingi wa yena kutani yena a ku: “U endlile yini n'wananga?” Kutani a n'wi tivisa hinkwaswo leswi munhu loyi a n'wi endleke swona. 
18 Kutani a ku: “U ndzi nyikile mipimo leyi ya ntlhanu na wun'we ya , a ku: ‘U nga tshuki u muka ntsena eka n'wingi wa wena.’ ” 
20 Kutani Nahumi a ku: “N'wananga, tshama kwala u ko u tiva leswi nga ta humelela, hikuva munhu loyi a nga ka a nga kumi ku wisa, mhaka leyi yi nga si hela.”
RHUTI 4
01 Kutani Bowazi a ya ehubyeni, a tshama kona. Kutani, waswivo, mudyandzhaka loyi Bowazi a n'wi vuleke a hundza. Bowazi a ku eka yena: “Wena nasikana, tana haleno, tshama la.” Tatani a ta, a tshamisa. 
2 Kavaloko Bowazi a rhamba vavanuna va khume, vakulukumba va muti, a ku eka vona: “Tshamani la,” kutani va tshamisa. 
3 Kutani a ku eka mudyandzhaka: “Nahumi, la vuyeke etikweni ra Mowabu, a xavisa ndzima ya nsimu leyi ngi yi ri ya Elimeleke, makwerhu wa hina. 
4 Kutani ndzi anakanyile ku ku tivisa, ndzi ku: ‘Yi xave emahlweni ka lava tshamaka kona, ni le emahlweni ka vakulukumba va tiko ra mina, loko u rhandza ku yi xava, u va mudyandzhaka, yi xave. Kambe loko u nga rhandzi ku xava, ndzi tivise, leswaku ndzi swi tiva. Hikuva a ku na munhu la swi kotaka ku yi sava, a ri mudyandzhaka, loko a nga ri wena, kambe mina ndza ku landza.’ ” 
5 A hlamula, a ku: “Ndzi ta yi xava, ndzi va mudyandzhaka.” Kutani Bowazi a ku: “Siku u nga ta xava nsimu evokweni ra Nahumi na Rhuti wa Mowabu, nsati wa loyi a feke, u ta xava Rhuti, na yena, ku hlayisa vito ra loyi a feke, endzhakeni ya yona.” 
6 Kutani mudyandzhaka a ku: “A ndzi swi koti ku yi xava leswaku kumbe ndzi nga ta lahlekeriwa hi ndzhaka ya mina. Wena, u nga tixavela ematshan'weni ya mina, hikuva a ndzi swi koti ku xava.”
7 Kambe a ku ri ni mukhuva wun'wana wa khale eIsraeleni emhakeni ya ku kutsula, hileswaku loko munhu a tshike ndzhaka, a a tiyisa mhaka hi ku susa ntanghu ya yena a yi nyika makwavo, byi ri vumbhoni eIsraeleni leswaku a tshikile ndzhaka. 
8 Kakuloko mudyandzhaka a byela Bowazi a ku: “Xava, wena, nsimu!” A susa ntanghu.
9 Kutani Bowazi a ku eka vakulukumba ni ka tiko hinkwaro: “Mi timbhoni namuntlha leswaku ndzi xavile evokweni ra Nahumi, hinkwaswo leswi ngi swi ri swa Elimeleke, ni swa Kiliyoni, ni swa Mahaloni. 
10 Ndzi xavile na Rhuti wa Mowabu, nsati wa Mahaloni, leswaku ndzi hlayisa rixaka ra loyi a feke, ri nga tshuki ri lova exikarhi ka vamakwavo, ni le hubyeni ya rikwavo. Mi timbhoni namuntlha.” 
11 Kutani tiko hinkwaro na huvo, ni vakulukumba va ku: “Hi timbhoni! Yehovha a a endle leswaku nsati loyi a nghenaka endlwini ya wena a va kukota Rahele na Leya lava akeke havambirhi yindlu ya Israele. Tiyisa mbilu emutini wa Efrata, vito ra wena a ri twakale eBetlehema! 
12 Hi vana lava Yehovha a nga ta ku nyika hi nsati loyi, yindlu ya wena a yi ve kukota yindlu ya Perese, loyi Tamara a nga n'wi velekela Yuda.”
13 Sweswo Bowazi a teka Rhuti a va nsati wa yena, kutani a ta eka yena: “Yehovha a n'wi endla hi tintswalo, a n'wi nyika nyimba. Kutani a veleka n'wana wa wandzisanyana. 
14 Vavasati va ku eka Nahumi: Yehovha a a khensiwe, loyi a nga rhandzangiki ku ku tshika u pfumala mudyandzhaka, loyi vito ra yena ri nga ta twakala eIsraeleni! 
15 U ta chavelela moya wa wena, u ta ku tiyisa eku dyuhaleni ka wena! Hikuva u velekiwe hi n'wingi wa wena, la ku rhandzaka, yena la tlulaka eka wena, vana va xinuna vanthlanu na vambirhi.” 
16 Kutani Nahumi a teka xihlangi, a xi vukarha, a va muhlayisi wa yena. 
17 Kutani vavasati lava akeke na yena, va n'wi thya vito, va ku: “N'wana wa wandzisanyana u velekiwele Nahumi.” Kutani va n'wi thya Obede. Yena a va tata wa Yese, tata wa Davhida.
18 Hi rona rixaka ra Perese: Perese a veleka Hesironi; 
19 Hesironi a veleka Rhamu; Rhamu a veleka Aminadaba; 
20 Aminadaba a veleka Nahaxoni, Nahaxoni a veleka Salmoni; 
21 Salmoni a veleka Bowazi; Bowazi a veleka Obede: 
22 Obede a veleka Yese; Yese a veleka Davhida.
1 SAMIELE 1
01 A ku ri ni munhu wa Ramatayimi-Sofimi, entshaveni ya Efrayimi, vito ra yena a a ri Elikana. A a ri n'wana Yerohama, n'wana Elihu, n'wana Tohu, n'wana Sufu, wa Efrayimi. 
2 A a ri ni vasati vambirhi, vito ra lowo rhanga a a ri Hana, ra lowa vumbirhi a a ri Penina; Penina a a ri ni vana, kambe Hana a a nga ri na vana. 
3 Lembe rin'wana ni rin'wana munhu loyi a a suka emutini wa yena, a tlhandluka ku ya khinsama emahlweni ka Yehovha wa mavandla, ni ku n'wi humesela mihlengo eXilo. Vana vambirhi va Heli a va ri kona, Hofini na Finiyasi, va ri vaprista va Yehovha.
4 Kuteloko siku ri fikile, Elikana a humesa gandzelo, kutani a nyika Penina nsati wa yena, ni vana va yena hinkwavo swipandzwa. 
5 Kambe a nyika Hana swipandzwa swimbirhi hikuva a a rhandza Hana. Ntsena Yehovha a a n'wi endlile mhika. 
6 Penina a a ri ni vukwele hikwalaho ka yena, kutani a n'wi pfuka ni ku n'wi khomisa tingana leswaku a n'wi vilerisa, hikuva Yehovha a a n'wi endlile mhika. 
7 A swi ri tano hi malembe hinkwawo. Mikarhi hinkwayo loko Hana a tlhandlukela endlwini ya Yehovha, Penina a tshama a n'wi endlela sweswo kutani Hana a tshama a rila, a nga dyi nchumu. 
8 Nuna wa yena Elikana a ku eka yena: “Hana, u rilela yini? A ku dyi ha yini? Mbilu ya wena yi vavisekela yini xana? A ndzi tluli khume ra vana eka wena-ke?”
9 Kuteloko va dyile, ni loko va nwile eXilo, Hana a pfuka (Heli muprista a a tshamile exitulwini, a seketele erimbeni ra nyangwa ya yindlu ya Xikwembu); 
10 kambe Hana a a ri ni gome emoyeni wa yena, kutani a khongela Yehovha, a rila ngopfu, a ku: 
11 “Yehovha wa mavandla, loko u languta masangu ya nandza wa wena, ni loko u ndzi tsundzuka u nga rivali nandza wa wena, kutani u nyika nandza wa wena n'wana wa wanuna, ndzi ta n'wi nyika Yehovha, a va wa yena masiku hinkwawo ya vutomi bya yena, kutani rikari ri nga ka ri nga hundzi enhlokweni ya yena.”
12 Kakuloko a chivirika a khongela emahlweni ka Yehovha, Heli a langutisa nomu wa yena. 
13 Kambe Hana a a vulavula embilwini ya yena, milomu ya yena yi vendzavendza ntsena, kambe rito ra yena ri nga twakali. 
14 Heli a ehleketa leswaku u pyopyiwile, kutani Heli a ku eka yena: “U ta pyopya ku yisa kwihi-ke? Famba u ya xalamuka.” 
15 Hana a hlamula a ku: “E-e, hosi yanga. Ndzi wansati la twaka ku vaviseka emoyeni wa mina. A ndzi nwangi vhinyo, hambi byi ri byalwa, kambe ndzi halatile moya wa mina emahlweni ka Yehovha. 
16 U nga hlayi nandza wa wena exikarhi ka vanhwanyana va Beliyali; hikuva ndzi vulavurile ku fika sweswi evukulwini bya ku vilela ka mina, ni bya ku vaviseka ka mina.” 
17 Heli a hlamula, a ku: “Famba hi ku rhula, Xikwembu xa Israele a xi ku nyike lexi u xi kombeleke.” 
18 Kutani a ku: “Nandza wa wena a a kume tintswalo emahlweni ka wena.” Kavaloko wansati loyi a famba hi ndlela ya yena, a dya, kutani mombo wa yena wu hundzuka. 
19 Kutani va pfuka nimixo, va ya khinsama emahlweni ka Yehovha; va tlhela va famba ekaya ka vona eRhama.
20 Kutani Elikana a tiva Hana, nsati wa yena, kutani Yehovha a n'wi tsundzuka. Hi lembe rolero, Hana a tika nyimba, kutani a veleka n'wana wa wanuna. A n'wi thya vito ra Samiele hikuva a ku: “Ndzi n'wi komberile eka Yehovha.”
21 Nuna wa yena, Elikana, a tlhandluka, a ri ni yindlu ya yena hinkwayo, ku ya humesela Yehovha magandzelo ya lembe rin'wana ni rin'wana, ni ku ya endla lexi a xi tiyiseke hi ku hlambanya. 
22 Kambe Hana a nga tlhandlukanga, hikuva a ku eka nuna wa yena: “Loko wandzisanyana a lumukile, ndzi ta n'wi yisa, u ta kombisiwa emahlweni ka Yehovha, kutani u ta tshama kona masiku hinkwawo.” 
23 Elikana, nuna wa yena, a ku eka yena: “Endla hi ku twisisa ka wena; tshama u ko u n'wi lumula. Ntsena Yehovha a a endlise rito ra yena!” Kutani wansati a tshama a an'wisa n'wana wa yena a ko a n'wi lumula.
24 Kuteloko a n'wi lumurile, a n'wi tlhandlukisa na yena, a a ri ni tinkunzi tinharhu, ni  ya mapa, ni nkwama wa vhinyo; kutani a n'wi heleketa endlwini ya Yehovha, eXilo, kambe wandzisanyana a a ri lontsongo ngopfu. 
25 Va tlhava nkunzi, kutani va yisa wandzisanyana eka Heli. 
26 Kavaloko wansati a ku: “Ha! Hosi yanga, hi lahla moya wa wena wu hanyaka hakona, hi mina wansati loyi ingi a yimile kwala emahlweni ka wena, a khongela Yehovha. 
27 Ndzi komberile n'wana loyi eka Yehovha, kutani u ndzi nyikile lexi ndzi xi kombeleke. 
28 Hikwalaho, ndzi n'wi nyikile Yehovha: u nyikiwile Yehovha hi masiku hinkwawo ya vutomi bya yena.” Kutani a khinsama emahlweni ka Yehovha.
1 SAMIELE 3
01 Wandzisanyana Samiele a a tirhela Yehovha emahlweni ka Heli. Kambe rito ra Yehovha a ri kala emasikwini lawa; ni mahlori ma nga talanga. 
2 Rin'wana siku, loko Heli a etlele endlwini ya yena, kambe mahlo ya yena ma sungurile ku phumela, a nga ha voni, 
3 rivoningo ra Xikwembu loko ri nga si timeka, na yena Samiele a a etlela endlwini ya Yehovha, laha areka ya Xikwembu ingi yi ri kona; 
4 Yehovha a vitana Samiele. Yena a ku: “Hi mina loyi.” 
5 Kutani a tsutsuma, a ya eka Heli, a ku eka yena: “Hi mina loyi, hikuva u ndzi vitanile.” Heli a ku eka yena: “A ndzi ku vitananga; tlhela u ya etlela.” Kutani a ya etlela.
6 Yehovha a vitana kambe Samiele; kutani Samiele a pfuka, a ya eka Heli, a ku eka yena: “Hi mina loyi, hikuva u ndzi vitanile.” Heli a ku eka yena: “A ndzi ku vitananga, n'wananga; famba u ya etlela.” 
7 A ku ri loko Samiele a a nga si tiva Yehovha, ni loko rito ra Yehovha ri nga si humelela eka yena.
8 Yehovha a vitana kambe Samiele ra vunharhu. Kavaloko Samiele a pfuka, a ya eka Heli, a ku eka yena: “Hi mina loyi, hikuva u ndzi vitanile.” Heli a twisisa leswaku Yehovha a a vitana wandzisanyana. 
9 Kutani Heli a ku eka Samiele: “Famba u ya etlela. Kutakuloko u vitaniwa, u ta ku: ‘Vulavula, Yehovha, hikuva nandza wa wena wa yingisa.’ ” Kutani Samiele a famba a ya etlela endhawini ya yena.
10 Kutani Yehovha a ta, a yima, a vitana kambe kukotisa eku sunguleni, a ku: “Samiele, Samiele!” Kutani Samiele a ku: “Vulavula, hikuva nandza wa wena wa yingisa.” 
11 Kavaloko Yehovha a ku eka Samiele: “Waswivo, ndzi ta endla eIsraeleni mhaka leyi; kutakuloko munhu a yi twa, tindleve ta yena ti ta pfuma. 
12 Hi siku lero ndzi ta hetisa henhla ka Heli hinkwaswo leswi ndzi swi vuleke hikwalaho ka yindlu ya yena; ndzi ta sungula, ndzi va ndzi heta. 
13 Ndzi n'wi byerile leswaku ndzi ta avanyisa yindlu ya yena hilaha ku nga heriki hikwalaho ka xidyoho lexi a xi tivaka. Hikuva vana va yena va tilavele ndzhukano ehenhla ka vona, kambe a nga va layanga. 
14 Hikwalaho ndzi hlambanyile ehenhla ka yindlu ya Heli leswaku ku dyoha ka yindlu ya Heli ku nga ka ku nga hlanguriwi, hambi hi magandzelo, hambi hi mihlengo hi masiku.”
15 Samiele a etlela ku fika nimixo; kutani a pfula tinyangwa ta yindlu ya Yehovha; kambe Samiele a a chava ku ya byela Heli mahlori. 
16 Kambe Heli a vitana Samiele, a ku: “Samiele, n'wananga!” A ku: “Hi mina loyi.” 
17 Heli a ku: “Yehovha u ku byele rito rihi Xana? U nga ndzi fihleli nchumu. Xikwembu a xi ku endlise hi matimba ni ku engetela, loko u ndzi fihlela rito rin'we ra hinkwaswo leswi xi ku byeleke swona!” 
18 Kavaloko Samiele a n'wi byela hinkwaswo, a nga n'wi fihlelanga nchumu, Kutani Heli a ku: “Yehovha; a a endle hi ku twisisa ka yena.”
19 Samiele a a kula, kutani Yehovha a a ri na yena; kambe a nga tshikanga rito rin'we ra marito hinkwawo ya yena ri wa ehansi. 
20 Kutani Vaisraele hinkwavo, ku suka eDani ku fika eBerexeba, va tiva leswaku Samiele a vekiwile muprofeta wa Yehovha. 
21 Yehovha a tshama a humelela eXilo; hikuva Yehovha a a tihlavutela eka Samiele eXilo, hi rito ra Yehovha. Kutani rito ra Samiele ri tshama ri yisiwa eka Vaisraele hinkwavo.
1 SAMIELE 4
01 Israele a huma ku ya hlangana ni Vafilista ni ku lwa na vona, kutani va gova ekusuhi na Ebenezere; vona Vafilista a va gova eAfeke. 
2 Vafilista va tilunghisa ku ya hlangana na Israele, kutani ku lwa ku va kona hinkwako. Israele a hluriwa hi Vafilista lava dlayeke vanhu eku lweni ni le nhoveni, va lava ku fika 4 000. 
3 Tiko ri tlhela ri nghena emixaxeni, kutani vakulukumba va Israele va ku: “Xana Yehovha u hi tshikele yini hi hluriwa hi Vafilista namuntlha xana? A hi yeni Xilo, hi ya lava areka ya ntwanano wa Yehovha, a yi te xikarhi ka hina, yi hi ponisa emavokweni ya valala va hina.” 
4 Kavaloko tiko ri rhuma vanhu eXilo, kutani va tisa areka ya ntwanano wa Yehovha wa mavandla, la tshamaka xikarhi ka tikerubu. Na vona vana vambirhi va Heli, Hofini na Finiyasi, a va ri kona, ni areka ya ntwanano wa Xikwembu.
5 Kakuloko areka ya ntwanano wa Yehovha yi nghena emixaxeni, Vaisraele hinkwavo va ba huwa leyikulu ngopfu, misava yi ko yi tsekatseka. 
6 Vafilista va yingisa rito ra huwa leyi, kutani va ku: “Mpfumawulo wa huwa leyikulu emixaxeni ya Vaheveru i yini xana?” Kutani va byeriwa leswaku areka ya Yehovha yi tile emixaxeni. 
7 Kutani Vafilista va chava, hikuva a va ku: “Xikwembu xi tile emixaxeni.” Va engeta va ku: “Hi le khombyeni! Hikuva a swi nga ri tano tolo ni tolweni. 
8 Hi le khombyeni! I mani la nga ta hi kutsula emavokweni ya swikwembu leswi swi matimba xana? Hi swona swikwembu leswi nga ba Vaegipta hi makhombo ya tinxakaxaka emananga. 
9 Tiyani, Vafilista, mi va vavanuna, leswaku mi nga tshuki mi fumiwa hi Vaheveru, kukotisa leswi va fumiwaka hi n'wina. Lwanani hi vunhenha!” 
10 Kutani Vafilista va lwa, kutani va Israele va hluriwa kutani va balekela un'wana ni un'wana entsongeni wa yena; khombo ri va lerikulu; ku wa vavanuna va Israele lava hlomeke va 30 000.
11 Areka ya Xikwembu yi tekiwa, na vona vana vambirhi va Heli, Hofini na Finiyasi, va dlawa.
12 Munhu wa Benjamini a tsutsuma, a sukile eku lweni, kutani a fika eXilo siku rolero, tinguvu ta yena ti handzuriwile, ni misava yi ri enhlokweni ya yena. 
13 Kakuloko a fika, Heli a tshamisile exitshan'weni, a langutele tlhelo ra ndlela, hikuva mbilu ya yena a yi rhurhumela hikwalaho ka areka ya Xikwembu. Kuteloko munhu loyi a fikile a byela emutini timhaka, kutani muti hinkwawo wu ba huwa. 
14 Heli a twa mpfumawulo wa huwa, a ku: “Mpfumawulo wa nkitsikitsi lowu, i yini xana?” Kavaloko munhu a hatlisa a ta, a byela Heli timhaka hinkwato. 
15 Heli a a ri ni malembe ya 98, mahlo ya yena a ma file, a a nga voni nchumu. 
16 Munhu loyi a ku eka Heli: “Ndzi sukile eku lweni, ndzi balekile kona namuntlha.” 
17 Heli a ku: “Mahungu ya wena hi wahi, n'wananga?” La tiseke mahungu a hlamula, a ku: “Israele u balekile emahlweni ka Vafilista na swona tiko ri le khombyeni lerikulu, vana vambirhi va wena, Hofini na Finiyasi va file, kutani areka ya Xikwembu yi tekiwile.” 
18 Kakuloko a vula areka ya Xikwembu, Heli a wa hi xikosi, a ri exitshan'weni xa yena, kusuhi ni nyangwa, nhamu ya yena yi tshoveka, kutani a fa, hikuva a a ri munhu wa khale, wo tika. A a avanyisile Israele hi malembe ya 40.
19 N'wingi wa yena, nsati wa Finiyasi a a tikile, a ri ekusuhi ni ku veleka; kakuloko a twa mahungu leswaku areka ya Xikwembu yi tekiwile, ni leswaku n'wingi wa yena, ni nuna wa yena va file, a korhamela hansi kutani a veleka, hikuva ku luma ku n'wi sungule kan'we. 
20 Kuteloko a ri ekusuhi ni le ku fa, vavasati lava ngi va ri ekusuhi na yena, va ku eka yena: “U nga chavi, hikuva u velekile wanuna.” 
21 Kambe a nga hlamulanga nchumu, ni ku n'wi languta. A thya n'wana vito ra Ikabodo, hikuva a ku: “Ku twala ku sukile eIsraeleni”; a ku ri hikwalaho ka areka ya Xikwembu leyi tekiweke, ni hikwalaho ka n'wingi wa yena ni nuna wa yena. 
22 A ku: “Ku twala ku sukele Israele, hikuva areka ya Xikwembu yi tekiwile.”
1 SAMIELE 5
01 Vafilista va teka areka ya Xikwembu, va yi susa Ebenezere, va yi yisa eAxidodo. 
2 Kuteloko Vafilista va tekile areka ya Xikwembu, va yi nghenisa endlwini ya Dagona, va yi veka ekusuhi na Dagona. 
3 Siku leri tlhandlamaka, va Axidodo va pfuka nimixo, kutani maswivo Dagona a wile hansi emombyeni, emahlweni ka areka ya Yehovha; kutani va teka Dagona, va n'wi veka evutshan'weni bya yena. 
4 Siku leri tlhandlamaka va Axidodo va pfuka kambe nimixo, kutani maswivo Dagona a wile hansi emombyeni emahlweni ka areka ya Yehovha; nhloko ya Dagona ni mavoko mambirhi ya yena swi tsemekile, swi ri exitulwini xa nyangwa; ku sele miri ntsena. 
5 Hikwalaho vaprista va Dagona, hambi va ri hinkwavo lava nghenaka endlwini ya Dagona, eAxidodo, a va kandziyi xitsulu xa yindlu ya Dagona, ku fika namuntlha.
6 Kutani voko ra Yehovha ri tikela va Axidodo, a va nghenisa ekhombyeni a ba va Axidodo ni va matlhelo ya kona hi matshumba. 
7 Va Axidodo kuteloko va vonile swoleswo, va ku: “Areka ya Xikwembu xa Israele yi nga ka yi nga tshami ka rikwerhu, hikuva voko ra xona ri hi tikela ngopfu, hina na Dagona, Xikwembu xa hina.” 
8 Kavaloko va rhuma vanhu, va ya vitana tindhuna hinkwato ta Vafilista, va ku: “Hi ta endla yini hi areka ya Xikwembu xa Israele xana?” Kutani va ku: “Areka ya Xikwembu xa Israele a yi heleketiwe Gati,” kutani va heleketa areka ya Xikwembu xa Israele kona. 
9 Kuteloko va yi heleketile kona, voko ra Yehovha ri va henhla ka muti: khombo lerikulu ri va kona, ri ba vanhu va muti, ku suka eka lavatsongo, ku yisa eka lavakulu; kutani matshumba ma humelela emirini wa vona. 
10 Kutani va rhuma areka ya Xikwembu eEkroni. Kakuloko areka ya Xikwembu yi nghena eEkroni, va huwelela, va ku: “Va fikisile areka ya Xikwembu xa Israele eka hina, ku hi dlaya hina ni tiko ra hina.” 
11 Kutani va rhuma vanhu ku ya hlengeleta tindhuna hinkwato ta Vafilista, va ku: “Tlherisani areka ya Xikwembu xa Israele, yi muka ekaya ka yona, yi nga tshuki yi hi dlaya, hina ni tiko ra hina.” Hikuva ku chava ka rifu a ku wele emutini hinkwawo; voko ra Xikwembu a ri wu tikela ngopfu. 
12 Vanhu lava nga siki faka, a va vavisiwa hi matshumba, kutani huwa ya muti a yi tlhandluka ku fika etilweni.
1 SAMIELE 6
01 Areka ya Yehovha yi tshamile tin'hweti ta ntlhanu na timbirhi etikweni ra Vafilista. 
2 Kutani Vafilista va vitana vaprista ni vangoma, va ku: “Hi ta endla yini hi areka ya Yehovha xana? Hi tiviseni mukhuva lowu hi nga ta yi tlherisela ekaya ka yona ha wona.” 
3 Va ku: “Kungakuloko mi tlherisa areka ya Xikwembu xa Israele, mi nga tshuki mi yi mukisa ntsena, kambe mi ta yi humesela nhlengo wa nandzu; kutani mi ta horisiwa, kumbe mi ta tiva xana voko ra Xikwembu a ri mi sukelanga ha yini?” 
4 Kutani va ku: “Hi ta yi humeselela nhlengo lowo yini xana?” Va ku: “Mi ta humesa matshumba ya nsuku ya ntlhanu, ni timbeva ta nsuku ta ntlhanu, hi ntsengo wa tindhuna ta Vafilista; hikuva khombo rin'we a ri ri ehenhla ka vona hinkwavo ni le henhla ka tindhuna ta n'wina. 
5 Mi ta endla swifaniso swa matshumba ya n'wina, ni swifaniso swa timbeva leti onhaka tiko ra n'wina, kutani mi ta dzunisa Xikwembu xa Israele: kumbe xana xi ta vevukisa voko ra xona ehenhla ka n'wina, ni le henhla ka swikwembu swa n'wina, ni le henhla ka tiko ra n'wina. 
6 Xana mi ta nonon'hwisela yini timbilu ta n'wina, kukotisa leswi Vaegipta na Faro va nonon'hwiseke timbilu ta vona xana? Xana a swi nga vi kukotisa loko xi va endleke hi matimba, kutani va va tshika va famba? 
7 Sweswi endlani golonyi leyintshwa, mi teka ni tihomu timbirhi letintshwa ta matswele leti an'wisaka, leti nga siki rhwala joko, Mi ta pana tihomu leti egolonyini kutani mi ta tlherisela ekaya marhole ya tona. 
8 Kavaloko mi ta teka areka ya Yehovha, mi yi veka ehenhla ka golonyi; loko swi ri swilo swa nsuku leswi mi nga ta yi humesela swona, wu nga nhlengo wa nandzu, mi ta swi nghenisa ebokisini, kusuhi ni areka, kutani mi ta tshika tihomu ti famba, hi kona yi nga ta timukela. 
9 Mi ta yi languta; kutani kungakuloko yi tlhandluka endleleni ya ndzilakana wa yona, tlhelo ra Beta-Xemexe, i Yehovha la hi tiseleke khombo lerikulu leri; loko swi nga ri tano, hi ta tiva leswaku voko ra yena a ri hi khumbanga, kambe swi hi humelele ntsena.”
10 Vanhu lava va endlisa sweswo. Va teka tihomu timbirhi; letintshwa ta matswele lama an'wisaka, va ti pana egolonyini, kutani va pfalela marhole ya tona endlwini; 
11 kutani va veka areka ya Yehovha egolonyini, swin'we ni bokisi, leri nga ni timbeva ta nsuku, ni swifaniso swa matshumba ya vona. 
12 Tihomu ti famba ti lulama hi ndlela ya Beta-Xemexe; ti rila ti ri karhi ti famba hi ndlela yin'we, ti nga hambuki tlhelo ra xinene kumbe ra ximatsi. Tindhuna ta Vafilista ti ti landza ku fika endzilakaneni wa Beta-Xemexe.
13 Va Beta-Xemexe a va ri karhi va tshovela koro enkoveni; kuteloko va tlakusa mahlo, va vona areka, kutani va tsakela ku yi vona. 
14 Golonyi yi va fika ensin'wini ya Yoxuwa wa Beta-Xemexe, yi yima kona; kambe ribye lerikulu a ri ri kona. Kavaloko va pandzela golonyi va endla tihunyi, kutani va humesela Yehovha tihomu letimbirhi, yi va holokosta. 
15 Valevhi a va xikisile areka ya Yehovha ni bokisi leri ngi ri ri na yona leri nga ni swilo swa nsuku; kutani a va swi vekile eribyeni lerikulu. Siku lero vanhu va Beta-Xemexe va humesela Yehovha tiholokosta ni magandzelo. 
16 Tindhuna ta ntlhanu ta Vafilista, kuteloko ti swi vonile, ti tlhelela eEkroni hi siku rolero.
17 Hi wona matshumba ya nsuku lama humeseriweke Yehovha hi Vafilista wu va nhlengo wa nandzu: tshumba rin'we ra Axidodo, rin'we ra Gaza, rin'we ra Axikeloni, rin'we ra Gati, rin'we ra Ekroni. 
18 Ni timbeva ta nsuku a ti ri kona, hi ntsengo wa miti hinkwayo ya Vafilista leyi fumiwaka hi tindhuna ta ntlhanu, ku suka miti ya makhokholo ku fika mitinyana ya le masin'wini, swi ya fika eribyeni lerikulu leri va vekeke areka ya Yehovha ehenhla ka rona; na rona ra ha ri kona ni namuntlha ensin'wini ya Yoxuwa wa Beta-Xemexe.
19 Yehovha a ba ngopfu vanhu va Beta-Xemexe, hikuva a va langutile areka ya Yehovha; a dlaya vanhu va 70 exikarhi ka tiko leri ngi ri ri ni vanhu va 50 000. Kutani vanhu va va ni mikosi hikuva Yehovha a a bile tiko hi khombo lerikulu. 
20 Va Beta-Xemexe va ku: “I mani la tivaka ku yima emahlweni ka Yehovha, Xikwembu lexo kwetsima xana? Areka yi ta tlhandlukela eka mani loko yi suka ka hina-ke?” 
21 Kavaloko va rhuma tintsumi eka va Kiriyata-Yeyarimi, va ku: “Vafilista va tlherisile areka ya Yehovha, tanani mi ta yi tlhandlukisa eka rikwenu.”
1 SAMIELE 7
01 Va Kiriyata-Yeyarimi va ta, va tlhandlukisa areka ya Yehovha, va yi nghenisa endlwini ya Abinadaba exitsungeni, kutani va hlawula Eliyazara, n'wana wa yena, a ta hlayisa areka ya Yehovha.
2 Mpfhuka areka yi vekiwa Kiriyata-Yeyarimi, ku hundza masiku layo tala kuteloko ku hundzile malembe ya 20, yindlu hinkwayo ya Israele yi navela Yehovha. 
3 Kavaloko Samiele a byela yindlu ya Israele hinkwayo, a ku: “Ku nga ku loko mi tlhelela eka Yehovha hi timbilu hinkwato ta n'wina, susani xikarhi ka n'wina swikwembu swimbe ni va Astarte, mi tiyisa timbilu ta n'wina eka Yehovha, mi tirhela yena ntsena; hi kona a nga ta mi ponisa emavokweni ya Vafilista.” 
4 Kutani vana va Israele va susa va Baali ni va Astarte va tirhela Yehovha ntsena.
5 Samiele a ku: “Hlengeletani Vaisraele hinkwavo eMispa, kutani ndzi ta mi khongelela eka Yehovha.” 
6 Kavaloko va hlengeletana eMispa, kutani va ka mati, va ma halatela emahlweni ka Yehovha. Va titsona swakudya hi siku lero, va ku: “Hi dyohele Yehovha!” Kutani Samiele a avanyisa vana va Israele eMispa.
7 Vafilista, kuteloko va twile leswaku vana va Israele a va hlengeletanile eMispa, tindhuna ta Vafilista ti tlhandluka ku ya lwa na Israele; vana va Israele va swi twa kutani va chava emahlweni ka Vafilista. 
8 Kavaloko vana va Israele va byela Samiele, va ku: “U nga tshiki ku hi khongelela ka Yehovha, Xikwembu xa hina, leswaku a hi ponisa emavokweni ya Vafilista.” 
9 Kutani Samiele a teka xinyimpfana lexi an'waka, a xi humesela Yehovha hinkwaxo, yi va holokosta eka yena; kavaloko Samiele a khongelela Israele eka Yehovha, kutani Yehovha a n'wi hlamula.
10 Kakuloko Samiele a ha humesa holokosta, Vafilista va tshinela ku ta lwa na Israele. Kambe Yehovha a pfumisa tilo hi matimba ehenhla ka Vafilista, a va pfilunganya, kutani va hluriwa emahlweni ka Israele. 
11 Va ka Israele va huma eMispa, va hlongorisa Vafilista, kutani va va hlasela ku ya fika ehansi ka Beta-Kara.
12 Kutani Samiele a teka ribye, a ri yimisa exikarhi ka Mispa na Yexana, a ri thya vito ra Ebenezere (ribye ra ku pfuna), kutani a ku: “Yehovha u hi pfunile ku fika kwala.” 
13 Sweswo Vafilista va tsongahatiwa, kutani a va ha nghenanga etikweni ra Israele kambe voko ra Yehovha ri va henhla ka Vafilista hi masiku hinkwawo ya Samiele. 
14 Loko yi ri miti leyi Vafilista va yi tekeke ka Israele, yi tlhelele ka Israele, ku suka eEkroni, ku fika eGati, kutani Israele a tshunxa matikwana ya kona emavokweni ya Vafilista. Kambe ku rhula ku va kona exikarhi ka Vaisraele ni Vaamori.
15 Samiele a avanyisela Israele masiku hinkwawo ya ku hanyaka yena. 
16 Lembe rin'wana ni rin'wana a a suka, a ya rhendzeleka hi Betele, na Giligala, na Mispa, a avanyisela Israele emitini hinkwayo leyi. 
17 Kutani a vuyela Rhama, hikuva yindlu ya yena a yi ri kona; hi kona kambe a tshamaka a avanyisela Israele; kutani a akela Yehovha alitari kona.
1 SAMIELE 8
01 Samiele, kuteloko a dyuharile, a veka vana va yena va va vaavanyisi va Israele. 
2 Vito ra n'wana wa wanuna wa yena wa mativula a a ri Yuwele, ni vito ra lowa vumbirhi a a ri Abiya: a va ri vaavanyisi eBerexeba. 
3 Kambe vana va yena a va fambanga etindleleni ta yena, va hambuka hi ku navela mali, a va amukela ni tinyiko, va voyamisa ku lulama. 
4 Kutani vakulukumba va Israele hinkwavo va hlengeletana, va ya ka Samiele eRhama, va ku eka yena: 
5 “Waswivo, u dyuharile, kutani vana va wena a va fambi etindleleni ta wena. Sweswi hi vekele hosi ku hi avanyisa, kukotisa ematikweni hinkwawo.” 
6 Mhaka leyi yi biha emahlweni ka Samiele, leswi va nga te: “Hi nyike hosi ku hi avanyisa.” 
7 Kavaloko Samiele a khongela Yehovha; kutani Yehovha a ku eka Samiele: “Yingisa rito ra tiko etimhakeni hinkwato leti va ku byelaka tona, hikuva a hi wena va ku tshikaka, kambe va tshika mina, leswaku ndzi nga tshuki ndzi va fuma. 
8 Va endla hilaha va endleke hakona ku suka siku leri ndzi va humeseke eEgipta, ku fika siku leri hilaha va ndzi tshikeke ku ya tirhela swikwembu swin'wana; va endlisa sweswo ni ka wena. 
9 Sweswi yingisa rito ra vona; ntsena u va laya swinene, u va tivisa milawu ya hosi leyi nga ta va fuma.”
10 Samiele a byela marito walawo hinkwawo ya Yehovha eka tiko loko ri kombele hosi. A ku: 
11 “Hi wona nawu wa hosi leyi nga ta mi fuma: U ta teka vana va n'wina, a va khandziyisa etigolonyini ta yena ni le tihancini ta yena, va ta tsutsuma emahlweni ka golonyi ya yena. 
12 U ta va veka tindhuna ta makume ya madzana, ni tindhuna ta ntlhanu wa makume va ta n'wi rimela, ni ku n'wi tshovelela, va ta n'wi fulela matlhari ya nyimpi ni mitirho ya tigolonyi ta yena. 
13 U ta teka vana va n'wina va vanhwana va va vahlanganisi va mirhi ya risuna ni vasweki, ni vapfuvi va swinkwa. 
14 U ta teka masimu ya n'wina, ni tivhinya ta n'wina ni mitlhwari leyinene ya n'wina, a swi nyika malandza ya yena. 
15 U ta teka ku avanyisa ka khume ka timbewu ta n'wina ni ka vhinyo ya n'wina a swi nyika malandza ya yena swa vatsheniwa, ni makhumbi ya yena. 
16 U ta teka malandza ya n'wina ya vavanuna ni ya vavasati, ni majaha ya n'wina ya timburi, ni timbhongolo ta n'wina, a swi tirhisa emitirhweni ya yena. 
17 U ta teka ku avanyisa ka khume ka mitlhambi ya n'wina kambe, na n'wina, mi ta va makhumbi ya yena. 
18 Mi ta huwelela hi siku lero hikwalaho ka hosi ya n'wina leyi mi nga ta tihlawulela yona, kambe hi siku lero, Yehovha a nga ka a nga mi hlamuli.”
19 Tiko ri ala ku yingisa rito ra Samiele, kutani va ku: 
20 “A hi swona kambe hosi yi ta va henhla ka hina na hina hi ta fana ni matiko hinkwawo: hosi ya hina yi ta hi avanyisa, yi ta huma emahlweni ka hina, yi ta tiyisa tinyimpi ta hina.” 
21 Kuteloko Samiele a yingisile marito walawo hinkwawo ya tiko, a ma vula etindleveni ta Yehovha. 
22 Kutani Yehovha a ku eka Samiele: “Yingisa rito ra vona, u va vekela hosi.” Kavaloko Samiele a byela Vaisraele, a ku: “Tlhelani un'wana ni un'wana emutini wa yena.”
1 SAMIELE 9
01 A ku ri ni wanuna wa Benjamini wa nhenha, vito ra yena a a ri Kixi, n'wana Abiele, n'wana Seroro, n'wana Bekorati n'wana Afiya, n'wana wa Mubenjamini. 
2 A a ri ni n'wana la thyiweke Sawulo; loyi ingi a ri mburhi, a tlula vana va Israele hinkwavo hi ku saseka ka yena; a va tlula hi ku leha, hinkwavo a va fika ekhatleni ri ra yena.
3 A ku lahlekile timbhongolo ta matswele ta Kixi, tata wa Sawulo, kutani Kixi a ku eka Sawulo, n'wana wa yena: “Teka un'wana wa malandza, u pfuka u ya lava timbhongolo.” 
4 A ya hundza entshaveni ya Efrayimi, kutani a tsemakanya etikweni ra Xalixa, kambe a va ti kumanga; va ya hundza etikweni ra Xalima; kutani a ti nga ri kona. Va engeta va famba etikweni ra Benjamini, kambe a va ti kumanga. 
5 Kuteloko va fikile etikweni ra Sufu, Sawulo a ku eka nandza wa yena loyi ngi a ri na yena: “A hi muke ekaya, hikuva kumbe tatana a nga ha anakanyi timbhongolo, kambe a vavisekela hina.” 
6 Kutani nandza a ku eka yena: “Waswivo, munhu wa Xikwembu u kona emutini lowu, kambe i munhu la dzuniwaka. Hinkwaswo leswi a swi vulaka swi humelela. Sweswi, a hi yeni kona, kumbe u ta hi tivisa ndlela leyi hi nga ta famba ha vona.” 
7 Sawulo a ku eka nandza wa yena: “Hi swona, kambe loko hi ya kona, hi ta heleketa yini eka munhu wa Xikwembu xana? Swinkwa a swi kona, emikwameni ya hina, kambe a hi na mihlengo ku yi humesela munhu wa Xikwembu. Hi na yini xana?” 
8 Nandza a ku eka Sawulo: “Ndzi ni ku avanyisa ka vumune ka xikele ya silivhere; ndzi ta xi nyika munhu wa Xikwembu, kutani u ta hi tivisa ti ndlela ya hina.” 
9 (Khale ka Vaisraele, loko va ya vutisa Xikwembu, a va ku: “Tanani, a hi yeni ka Muvoni,” hikuva muprofeta wa namuntlha a a thyiwa khale Muvoni.) 
10 Sawulo a ku eka nandza wa yena: “U vula swona; tana, a hi fambe.” Kavaloko va ya emutini, laha munhu wa Xikwembu ingi a ri kona.
11 Kakuloko va tlhandlukela emutini, va kuma vanhwanyana lava humaka eku keni ka mati, va ku eka vona: 
12 “Xana Muvoni u kona xana?” Va va hlamula, va ku: “U kona le mahlweni ka wena. Hatlisa sweswi, hikuva namuntlha u tile emutini leswi ku nga ni gandzelo leri phahleriwaka tiko exivandleni lexi tlakukeke. 
13 Kutakuloko mi fikile emutini, mi ta n'wi kuma kunene loko a nga si khandziya exivandleni lexi tlakukeke ku ya dya; hikuva tiko ri nga ka ri nga dyi, a nga si fika, hikuva hi yena la katekisaka magandzelo; kutani lava vitaniweke va dya. Tlhandlukani sweswi, hikuva mi ta hatlisa mi n'wi kuma.” 
14 Kavaloko va tlhandlukela emutini. Kuteloko va fikile exikarhi ka muti, Samiele a hlangana na vona loko a huma a ku khandziya exivandleni lexi tlakukeke.
15 Ku sele siku rin'we, a nga si fika Sawulo, Yehovha a ana a tivisile Samiele, a ku: 
16 “Mundzuku, enkarhini wolowo, ndzi ta ku rhumela munhu wa tiko ra Benjamini, u ta n'wi chela hi mafurha leswaku a va mufambisi wa tiko ra mina ra Israele, kutani u ta ponisa tiko ra mina emavokweni ya Vafilista; hikuva ku huwelela ka rona ku fikile eka mina.” 
17 Samiele, kakuloko a vona Sawulo, Yehovha a ku eka yena: “Munhu loyi ndzi ku byeleke timhaka ta yena, hi yena loyi, hi yena la nga ta fuma tiko ra mina.”
18 Kavaloko Sawulo a tshinelela Samiele enyangweni, a ku: “U nga ndzi komba laha ku nga ni yindlu ya Muvoni kona?” 
19 Samiele a hlamula, a ku eka Sawulo: “Hi mina Muvoni; tlhandluka emahlweni ka mina exivandleni lexi tlakukeke, mi ta dya na mina namuntlha, nimixo ndzi ta ku tshika u famba, ndzi va ndzi ku byela hinkwaswo leswi u nga na swona embilwini ya wena. 
20 Loko ti ri timbhongolo leti ti ku lahlekeleke ku hundzile masiku manharhu namuntlha, u nga tikarhati hikwalaho ka tona, hikuva ti kumiwile. Kambe ku navela hinkwako ka Israele ku ya ka mani xana? A hi ka wena ni ka yindlu hinkwayo ya tata wa wena xana?” 
21 Sawulo a hlamula, a ku: “A ndzi wa Benjamini xana, wa nyimba leyitsongo ya Israele, kutani ndyangu wa tatana a hi lowutsongo wa mindyangu hinkwayo ya nyimba ya Benjamini-ke? U ndzi byelela yini rito leri xana?”
22 Kavaloko Samiele a teka Sawulo ni nandza wa yena, a va nghenisa endlwini, kutani a va veka switshan'weni leswo rhanga exikarhi ka lava vitaniweke, lava lavaka ku va vanhu va makume manharhu. 
23 Samiele a ku eka musweki: “Phamela xipandzwa lexi ndzi ku nyikeke, lexi ndzi ku byeleke, ndzi ku: ‘Xi veke tlhelo!’ ” 
24 Kutani musweki a ya teka voko ni leswi nga na rona, a ri veka emahlweni ka Sawulo. Kutani Samiele a ku: “Hi swona leswi u swi vekeriweke; swi veke mahlweni ka wena, u dya, hikuva swi vekeriwe wena enkarhini lowu, loko ndzi vitanile tiko.” Sweswo Sawulo a dya na Samiele siku rero.
25 Kutani va suka exivandleni lexi tlakukeke va ngirimela emutini, kutani Samiele a vulavula na Sawulo elwangwini. 
26 Va pfuka nimixo, kutani loko vurhonga byi tsuvuka, Samiele a vitana Sawulo elwangwini, a ku: “Pfuka, ndzi ta ku tshika u famba.” Kavaloko Sawulo a pfuka, kutani va huma swin'we, yena na Samiele. 
27 Kakuloko va ha ngirimela, va ri emakun'weni ya muti, Samiele a ku eka Sawulo: “Byela nandza a hundza emahlweni ka hina (kutani a hundza), kambe wena yima sweswi, ndzi ta ku byela rito ra Xikwembu.”
1 SAMIELE 10
01 Kutani Samiele a teka rimhondzo ra mafurha, a ri chela enhlokweni ya Sawulo, kutani a n'wi ntswontswa a ku: “Xana Yehovha a nga ku chelanga hi mafurha leswaku u va hosi ehenhla ka ndzhaka ya yena xana? 
2 Namuntlha loko u ta famba u hambana na mina, u ta kuma vanhu vambirhi kusuhi ni sirha ra Rahele, endzilakaneni wa Benjamini, eSelesaka, va ta ku eka wena: ‘Timbhongolo leti ngi u ti lava, ti kumiwile, kutani tata wa wena u rivele mhaka ya timbhongolo, kambe u vavisekela n'wina, a ku: “Ndzi ta endla yini hikwalaho ka n'wananga?” ’ 
3 U ta suka kona, u ya emahlweni, kutani u ta fika enkuhlwini wa Taboro: u ta hlanganisiwa kona ni vanhu vanharhu lava tlhandlukelaka eka Xikwembu, eBetele, un'wana a rhwele swimbutana swinharhu, un'wana a rhwele swinkwa swinharhu, un'wana kambe a rhwele xikutsu xa vhinyo; 
4 va ta ku rungurisa ku hanya ka wena, kutani va ta ku nyika swinkwa swimbirhi, u ta swi amukela emavokweni ya vona. 
5 Endzhaku ka swona u ta fika eGibeya-Elohimi, laha ku nga ni yindlu ya valanguteri va tiko ra Vafilista. Kutakuloko u nghena kona, emutini, u ta hlangana ni ntlawa wa vaprofeta lava ngirimelaka va suka exivandleni lexi tlakukeke va ri ni timbila, ni ngoma, ni nanga, ni haripa, va ri karhi va bvumbha. 
6 Kutani Moya wa Yehovha wu ta ku khoma, u ta bvumbha na vona, u ta hundzuriwa u va munhu un'wana. 
7 Kutakuloko swikombiso leswi swi ku humelela, u ta endla leswi nga ta va emahlweni ka wena, hikuva Xikwembu xi na wena. 
8 Kambe u ta ndzi rhangela ku ya Giligala, kutani ndzi ta ta eka wena ku ta humesa tiholokosta ni ku humesa magandzelo ya ku khensa; u ta ndzi langutela masiku ya ntlhanu na mambirhi, ndzi ko ndzi fika eka wena, hi kona ndzi nga ta ku byela leswi u nga ta fanela ku swi endla.”
9 Kuteloko Sawulo a fularhele Samiele, Xikwembu xi n'wi hundzuluxa mbilu, kutani swikombiso hinkwaswo leswi, swi n'wi humelela hi siku lero. 
10 Kuteloko va fika eGibeya, waswivo, ntlawa wa vaprofeta wu ta hlangana na yena kutani Moya wa Xikwembu wu n'wi khoma, a bvumbha exikarhi ka vona. 
11 Hinkwavo lava nga n'wi tiva khale, kuteloko va n'wi vona a ri karhi a bvumbha swin'we ni vaprofeta, vanhu lava va byelana va ku: “Ku humelele yini eka n'wana wa Kixi xana? Sawulo u le xikarhi ka vaprofeta xana?” 
12 Kutani un'wana wa kona a hlamula, a ku: “Tata wa vona i mani xana?” Hikwalaho rito leri ri hundzuke xivuriso, va ku: “Xana Sawulo u le xikarhi ka vaprofeta?” 
13 Kuteloko Sawulo u tshikile ku bvumbha, a ya exivandleni lexi tlakukeke.
14 Kutani makwa tata wa Sawulo a ku eka Sawulo ni ka nandza wa yena: “A mi yile kwihi xana?” A ku: “A hi ya lava timbhongolo, kambe leswi hi nga ti vonangiki, hi yile eka Samiele.” 
15 Kutani makwa tata wa Sawulo a ku: “Ndzi tivise leswi Samiele u mi byeleke swona.” 
16 Sawulo a ku eka yena: “U hi khorwisile leswaku timbhongolo ti kumiwile.” Kambe loko yi ri emhakeni ya vuhosi, a nga n'wi byelanga leswi Samiele a swi vuleke.
17 Kutani Samiele a hlengeleta tiko emahlweni ka Yehovha eMispa; 
18 a ku eka vana va Israele: “Yehovha, Xikwembu xa Israele, a ku: ‘Ndzi humesile Israele Egipta, ndzi mi ponisile emavokweni ya Vaegipta ni le mavokweni ya tihosi hinkwato, leti ngi ti mi xanisa.’ 
19 Kambe n'wina, namuntlha, mi sandzile Xikwembu xa n'wina, xona lexi nga mi ponisa emakhombyeni hinkwawo ya n'wina, ni le ku xanisekeni ka n'wina, kutani mi te eka xona: ‘Kunene, u ta veka hosi ehenhla ka hina!’ Sweswi humelelani emahlweni ka Yehovha hi tinyimba ta n'wina ni madzanadzana ya n'wina.”
20 Samiele a tshineta tinyimba hinkwato ta Israele, kutani nyimba ya Benjamini yi kombisiwa; 
21 kutani a tshineta nyimba ya Benjamini hi tindlu, kutani yindlu ya Matri yi kombisiwa; kutani Sawulo, n'wana Kixi a kombisiwa. Kutani va n'wi lava, kambe a nga kumiwanga. 
22 Va engeta va vutisisa Yehovha, va ku: “Xana a ku tanga munhu un'wana?” Yehovha a ku: “Maswivo, u tumberile etinhundzwini.” 
23 Kavaloko va tsutsuma, va ya n'wi teka kona, kutani a yima exikarhi ka vunyingi; kambe a tlula tiko hinkwaro, a te hlwa exikarhi ka vona. 
24 Samiele a ku eka tiko hinkwaro: “Langutani loyi Yehovha a n'wi hlawuleke! A ku na munhu etikweni hinkwaro la fanaka na yena.” Kutani tiko hinkwaro ri huwelela hi ku tsaka, ri ku: “A ku hanye hosi!”
25 Kavaloko Samiele a byela tiko timhaka ta vuhosi, kutani a ti tsala ebukwini, a yi veka emahlweni ka Yehovha. Kutani Samiele a tlherisa tiko hinkwaro ekaya, un'wana ni un'wana endlwini ya yena.
26 Na yena Sawulo a ya ekaya ka yena eGibeya, kutani vavanuna lava tshembekaka, lava Xikwembu xi va oloviseke timbilu, va famba na yena; 
27 kambe vanhu van'wana lavo biha a va ku: “Xana loyi a nga hi ponisa ku yini-ke?” Kutani va n'wi sandza, a va n'wi tiselanga ndzuvu. Kambe Sawulo a nga vulanga nchumu ha swona.
1 SAMIELE 11
01 Kutani Nahaxi, wa ka Amoni, a ya dzima mixaxa kusuhi na Yabexe wa Giliyadi ku ya hlasela; kutani vanhu hinkwavo va Yabexe va ku eka Nahaxi: “Endla xinakulobye na hina, hi ta ku tirhela.” 
2 Nahaxi, wa ka Amoni, a va hlamula, a ku: “Ndzi ta endla xinakulobye na n'wina hi mukhuva lowu: Ndzi ta boxa tihlo ra xinene ra n'wina hinkwenu; hi kona ndzi nga ta veka xisandzu ehenhla ka Vaisraele hinkwavo.” 
3 Vakulukumba va Yabexe va ku eka yena: “Hi nyike masiku ya ntlhanu na mambirhi, hi ta rhuma tintsumi etikweni hinkwaro ra Israele, kutani loko hi nga kutsuriwi hi munhu, hi ta tinyiketa ka wena.” 
4 Tintsumi ti ya Gibeya wa Sawulo, ti tivisa tiko marito lawa; kutani tiko hinkwaro ri tlakusa rito ri rila.
5 Kambe Sawulo a a vuya emasin'wini a landza tihomu ta yena, kutani a ku: “Tiko leri ri rilela yini hi mukhuva lowu xana?” Kutani va n'wi ambela timhaka leti nga vuriwa hi va Yabexe. 
6 Kutani Moya wa Xikwembu wu n'wi khoma loko a twile marito lawa; vukari bya yena byi pfurha ngopfu; 
7 kutani a tlhava tihomu timbirhi a xindla tinyama ta tona, a endla mihluvi, kutani a yi rhumela hi vanhu etikweni hinkwaro ra Israele; a ku: “Un'wana ni un'wana loyi a nga tiki huma ku landza Sawulo na Samiele tihomu ta yena ti ta xindliwa hi mukhuva wolowo.” Kutani nchavo wa Yehovha wu khoma tiko, vanhu va huma kukota munhu un'we. 
8 Sawulo a va hlaya eBezeki: kutani vana va Israele a va ri 300 000, ni vanhu va Yuda a va ri 30 000. 
9 Va ku eka tintsumi leti nga fika: “Mi ta va byela sweswo va Yabexe wa Giliyadi, mi ku: ‘Mundzuku, loko dyambu ri hisa hi matimba, mi ta ponisiwa.’ ” Kutani tintsumi ti tlhela, ti ya byela timhaka leti eka va Yabexe, kutani va tsaka. 
10 Va Yabexe va ku eka Vaamoni: “Mundzuku hi ta tinyiketa ka n'wina kutani mi ta endla ha hina hinkwaswo leswi mi swi rhandzaka.”
11 Siku leri tlhandlamaka, Sawulo a avanyisa tiko hi mavandla manharhu, kutani va nghena emixaxeni ya valala hi nkarhi wa ku langutela ka mixo kutani va lwa ni Vaamoni ri ko ri hisa; lava seleke va hangalasiwa; a ka ha salanga vambirhi va ri swin'we.
12 Kutani tiko ri ku eka Samiele: “I mani la nga ku: ‘Xana Sawulo u ta hi fuma xana?’ Hi nyikeni vanhu lava hi va dlaya.” 
13 Kambe Sawulo a ku: “Ku nga ka ku nga dlayiwi munhu siku leri, hikuva namuntlha Yehovha u tirhile ku hlayiseka eIsraeleni.” 
14 Kutani Samiele a ku eka tiko: “Tanani, a hi yeni Giligala, hi ta tiyisa vuhosi kona.” 
15 Kavaloko tiko hinkwaro ri ya Giligala, kutani va veka kona Sawulo, a va hosi emahlweni ka Yehovha eGiligala; kutani va tlhava kona magandzelo ya ku khensa emahlweni ka Yehovha; kutani Sawulo ni vanhu hinkwavo va Israele va tsaka ngopfu.
1 SAMIELE 12
01 Samiele a ku eka Vaisraele hinkwavo: “Maswivo, ndzi yingisile marito ya n'wina etimhakeni hinkwato leti mi ndzi byeleke tona, ndzi vekile hosi ehenhla ka n'wina, 
2 sweswi hosi leyi nga ta famba emahlweni ka n'wina hi yoleyi; loko ndzi ri mina ndzi dyuhele, ndzi basile misisi, kutani vana va mina hi lava exikarhi ka n'wina. Loko ndzi ri mina, ndzi fambile emahlweni ka n'wina ku suka evutsongwaneni bya mina ku fika namuntlha. 
3 Hi mina loyi; ndzi landzuleni emahlweni ka Yehovha, ni le mahlweni ka muhlawuriwa wa yena: Ndzi tekile homu ya mani xana? Ndzi tekile mbhongolo ya mani xana? Ndzi dyelele mani? Ndzi xanisile mani? Ndzi khandlile mani? Ndzi amukerile tinyiko emavokweni ya mani leswaku ndzi pfala mahlo ehenhla ka yena ndzi ta mi tlherisela swona!”
4 Va ku: “A ku dyanga swa hina, a ku hi kandlanga, kambe a ku amukelangi nchumu eka munhu ni un'we!”
5 A ku eka vona: “Yehovha i mbhoni ya ku mi landzula, na yena muhlawuriwa wa yena i mbhoni namuntlha leswaku a mi kumangi nchumu emavokweni ya mina.” Kutani tiko ri ku: “Hi tona timbhoni.”
6 Samiele a engeta a ku eka tiko: “I Yehovha la vekeke Muxe na Aroni, ni la humeseke vatata wa n'wina etikweni ra Egipta. 
7 Sweswi humelelani, ndzi ta kanela na n'wina emahlweni ka Yehovha eswilweni hinkwaswo swa ku lulama swa Yehovha, leswi a mi endleleke swona, n'wina ni vatata wa n'wina.
8 “Kuteloko Yakobo a nghenile eEgipta, ni loko vatata wa n'wina va huwelele eka Yehovha, Yehovha a rhuma Muxe na Aroni, kutani va humesa vatata wa n'wina eEgipta, va va akisa exivandleni lexi. 
9 Kambe va rivele Yehovha, Xikwembu xa vona, kutani a va nyiketela Sisera, hosi ya nyimpi ya Hasoro, ni Vafilista ni hosi ya Mowabu, lava va hlaseleke. 
10 Kutani va huwelela eka Yehovha, va ku: ‘Hi dyohile, hikuva hi tshikile Yehovha, hi tirhele va Baali ni va Astarte. Sweswi hi ponise emavokweni ya valala va hina, kutani hi ta ku tirhela.’ 
11 Kavaloko Yehovha a rhuma Yerubaali, na Bedani, na Yefta, na Samiele, a mi ponisa emavokweni ya valala va n'wina lava mi rhendzeriweke hi vona, kutani mi akile hi ku rhula. 
12 Kuteloko mi vonile Nahaxi, hosi ya vana va Amoni, a ta ku lwa na n'wina, mi te eka mina: ‘E-e, kambe hosi yi ta hi fuma,’ kambe Yehovha, Xikwembu xa n'wina, a yi ri hosi ya n'wina. 
13 Sweswi hosi leyi mi nga yi hlawula, leyi mi yi kombeleke, hi leyi; Yehovha u yi vekile hosi ehenhla ka n'wina. 
14 Kungakuloko mi chava Yehovha, ni loko mi n'wi tirhela, ni loko mi yingisa rito ra yena, mi nga ali ku lerisa ka Yehovha, n'wina ni hosi ya n'wina leyi mi fumaka, mi ta landza Yehovha, Xikwembu xa n'wina. 
15 Kambe loko mi nga yingisi rito ra Yehovha, ni loko mi arisa ku lerisa ka Yehovha, voko ra Yehovha ri ta va henhla ka n'wina kukotisa loko ingi ri va henhla ka vatata wa n'wina. 
16 Kambe sweswi yimani la, mi ta vona masingita lamakulu, lawa Yehovha a nga ta ma endla emahlweni ka n'wina. 
17 Namuntlha a hi nkarhi wa ku tshovela ka koro xana? Ndzi ta huwelela eka Yehovha, kutani u ta pfumisa tilo, a nisa mpfula, mi ta tiva ni ku vona vukulu bya ku dyoha ka n'wina emahlweni ka Yehovha, loko mi tikombelele hosi.”
18 Samiele a huwelela eka Yehovha, kutani Yehovha a pfumisa tilo, a nisa mpfula siku leri, kutani tiko hinkwaro ri chava ngopfu Yehovha na Samiele. 
19 Kavaloko tiko hinkwaro ri ku eka Samiele: “Khongelela malandza ya wena eka Yehovha, Xikwembu xa wena, leswaku hi nga tshuki hi fa: hikuva hi engeterile swidyoho hinkwaswo swa hina hi nandzu wa ku tikombelela hosi.” 
20 Samiele a ku eka tiko: “Mi nga chavi; mi endlile ku biha hinkwako loku, ntsena mi nga tshiki ku landza Yehovha, kambe mi tirhela Yehovha hi timbilu hinkwato ta n'wina. 
21 Mi nga tshuki mi n'wi fularhela, hikuva mi ta landza swilo swahava leswi nga pfuniki nchumu, ni leswi nga ponisiki, hikuva swi ri swilo swahava. 
22 Hikuva Yehovha a nga ka a nga tshiki tiko ra yena hikwalaho ka vito ra yena lerikulu, hi leswi Yehovha a titsakeleke ku mi endla tiko ra yena. 
23 Loko ndzi ri mina a swi ve kule na mina ku dyohela Yehovha, ni ku tshika ku mi khongelela, kambe ndzi ta mi kombisa ndlela leyinene ni ya ku lulama. 
24 Chavani ntsena Yehovha, mi n'wi tirhela hakunene hi timbilu hinkwato ta n'wina, hikuva langutani mitirho leyikulu leyi a yi endleke xikarhi ka n'wina! 
25 Kungakuloko mi phikelela ku endla leswo biha, mi ta lova, n'wina, ni hosi ya n'wina.”
1 SAMIELE 13
01 Sawulo a a ri ni lembe rin'we eku fumeni ka yena; kuteloko a fumile Israele hi malembe mambirhi, 
2 Sawulo a tihlawulela vanhu va Israele va 3 000; va 2 000 a va ri na Sawulo eMikamaxa ni le ntshaveni ya Betele, kambe va 1 000 a va ri na Yonatani eGibeya wa Benjamini; loko va ri lava seleke va tiko, a va rhuma un'wana ni un'wana entsongeni wa yena. 
3 Yonatani a tlhava ntlawa wa Vafilista eGeba na vona Vafilista va swi twa. Kutani Sawulo a yimba nanga etikweni hinkwaro, a ku: “Vaheveru a va yingise!” 
4 Kutani Vaisraele hinkwavo va yingisa leswi va swi vulaka loko va ku: “Sawulo u hangalasile khokholo ra Vafilista na yena Israele a vengiwa hi Vafilista. Kavaloko tiko ri hlengeletana eGiligala ku landza Sawulo.”
5 Kutani Vafilista va hlengeletana ku ya lwa na Israele. A va ri ni tigolonyi ta 30 000, ni vakhandziyi va tihanci va 6 000, ni vunyingi lebyi teleke kukotisa sava leri nga eribuwini ra lwandle va tlhandluka, va ya gova eMikamaxa, evuxeni bya Beta-Avene. 
6 Vanhu va Israele va tivona leswaku va le khombyeni lerikulu, hikuva tiko ri susumetiwa swinene; kutani va tumbela emabakweni, ni le swihlahleni, ni le maribyeni, ni le makhokholweni, ni le makheleni. 
7 Van'wana va Vaheveru va wela eYordani, va ya etikweni ra Gadi ni ra Giliyadi; kambe Sawulo a a ri eGiligala kutani tiko hinkwaro a ri rhurhumela endzhaku ka yena.
8 A yimela masiku ya ntlhanu na mambirhi lama vekiweke hi Samiele kambe Samiele a hlwela ku fika eGiligala, kutani tiko ri hangalaka ri hambana na Sawulo. 
9 Kavaloko Sawulo a ku: “Ndzi tiseleni holokosta ni magandzelo ya ku khensa.” Kutani a humesa holokosta. 
10 Kakuloko a heta ku humesa holokosta, Samiele a fika, kutani Sawulo a ya hlangana na yena ku n'wi xeweta. 
11 Samiele a ku eka yena: “U endle yini?” Sawulo a ku: “Kuteloko ndzi vonile tiko ri hangalaka, na wena u nga fiki hi siku leri vekiweke, kambe Vafilista a va hlengeletanile eMikamaxa, 
12 ndzi ku: ‘Vafilista va ta ngirimela ku lwa na mina eGiligala, ndzi nga si khongela Yehovha!’ Kavaloko ndzi kanya mbilu, ndzi humesa holokosta.” 
13 Samiele a ku eka Sawulo: “U endlile hi vuhunguki, a ku hlayisangi ku lerisa loku Yehovha, Xikwembu xa wena, a nga ku lerisa kona. Hikuva Yehovha a a ta tiyisa ku fuma ka wena ehenhla ka Israele, hilaha ku nga heriki; 
14 kambe sweswi, ku fuma ka wena ku nga ka ku nga tiyi. Yehovha u tihlawulele munhu la rhandziwaka hi yena, kutani Yehovha u n'wi vekile ku va hosi ya tiko ra yena, hikuva a ku hlayisanga leswi Yehovha a ku leriseke swona.”
15 Kutani Samiele a pfuka, a suka eGiligala, a tlhandlukela eGibeya wa Benjamini, kutani Sawulo a kamba ntlawa lowu ngi wu ri na yena, a va lava ku va vanhu va 600.
16 Sawulo na Yonatani, n'wana wa yena, ni nyimpi leyi ngi yi ri na vona a va tshama eGeba wa Benjamini, kambe Vafilista a va gova eMikamaxa. 
17 Ku huma emagoveleni ya Vafilista tinyimpi tinharhu ti ya onha tiko; yin'wana yi famba hi ndlela ya Ofira etlhelweni ra tiko ra Xuwala; 
18 yin'wana yi famba endleleni ya Bet-Horoni; ya vunharhu yi famba hi ndlela ya ndzilakana leyi nga ehenhla ka nkova wa Seboyimi, hitlhelo ra mananga.
19 A ku nga kumeki vafuri etikweni hinkwaro ra Israele, hikuva Vafilista a va te: “Swi fanekela leswaku Vaheveru va siveriwa ku fula mabanga ni matlhari.” 
20 Sweswo Vaisraele hinkwavo a va xikela eka Vafilista ku lota, un'wana ni un'wana xikalo xa yena, kumbe xikomu xa yena, kumbe xihloka xa yena, kumbe foxolo ya yena, 
21 lotela ra kona a ri ri pimi (⅔ wa xikele) ka tifoxolo, ni swikomu, ni ka tiforoko, ni ka swihloka. 
22 Sweswo siku ra ku lwa a ku kumiwanga banga ni tlhari emavokweni ya tiko hinkwaro leri ngi ri ri na Sawulo na Yonatani; matlhari a ma ri emavokweni ya Sawulo ni n'wana wa yena, Yonatani, ntsena.
23 Kambe nyimpi yin'wana ya Vafilista yi ya tshama endleleni ya Mikamaxa.
1 SAMIELE 14
01 Siku rin'wana Yonatani, n'wana Sawulo, a ku eka jaha leri ngi ri tamele matlhari ya yena a ku: “Tana, a hi yeni ekhokholweni ra Vafilista leri nge hase.” Kambe a nga byelanga nchumu eka tata wa yena. 
2 Sawulo a a tshamile emakun'weni ya Gibeya, ehansi ka murhi wa girenada lowu nga eMigirono; kutani vanhu lava ngi va ri na yena a va ri 600. 
3 Ahiya, n'wana Ahituba, makwa Ikabodo, n'wana Finiyasi, n'wana Heli, muprista wa Yehovha eXilo, a ambele Efodi, kambe tiko a ri tivanga leswaku Yonatani a fambile. 
4 Exikarhi ka tindlela leto khuma leti Yonatani a ringetaka ku famba ha tona ku ya ekhokholweni ra Vafilista hakona, a ku ri ni ribye ro leha hitlhelo rin'wana, ni ribye ro leha hitlhelo rin'wana vito ra rin'wana a va ku i Bosesi ra rin'wana, Sene. 
5 Ribye rin'wana a ri yimile en'walungwini, ri langutene na Mikamaxa, rin'wana ri ri edzongeni, ri langutene na Geba.
6 Yonatani a ku eka jaha leri ngi ri tamele matlhari ya yena a ku: “Tana, a hi ye, hi ya fika ekhokholweni ra lava nga yimbangiki, kumbe Yehovha u ta hi lwela, hikuva a ku na xilo lexi sivelaka Yehovha ku ponisa, hambi vanhu va tele, hambi va nga ri vangani.” 
7 Mutameri wa matlhari ya yena a ku eka yena: “Endla hinkwaswo leswi nga embilwini ya wena; yana laha u swi rhandzaka kona; ndzi ta ku landza laha mbilu ya wena yi nga ta ku fambisa kona.” 
8 Yonatani a ku: “Hi ta ya eka vanhu lava, hi tikombisa eka vona; 
9 loko va hi byela, va ku: ‘Yimani la, hi ko hi ta eka n'wina!’ Hi ta yima kona, kutani hi nga tlhandlukeli eka vona. 
10 Kambe loko va ku: ‘Tanani ka hina!’ Hi ta tlhandluka, hikuva Yehovha u va nyiketile emavokweni ya hina; hi xona xikombiso xa hina.”
11 Kavaloko va tikombisa havambirhi ekhokholweni ra Vafilista, kutani Vafilista va ku: “Vaheveru hi lava, va huma emakheleni lawa va tumbeleke eka wona.” 
12 Kutani vanhu va khokholo va vulavula na Yonatani ni mutameri wa matlhari ya yena, va ku: “Tanani ka hina, hi ta mi tivisa timhaka.” Kutani Yonatani a ku eka mutameri wa matlhari ya yena: “Tlhandluka endzhaku ka mina, hikuva Yehovha u va nyiketile emavokweni ya Israele.” 
13 Kavaloko Yonatani a tlhandluka, a tipfuna hi mavoko ni milenge, a landziwa hi mutameri wa matlhari ya yena. Kutani Vafilista va wa emahlweni ka Yonatani, va dlawa hi mutameri wa matlhari endzhaku ka yena. 
14 Eku dlayiweni loko sungula loku, Yonatani ni mutameri wa matlhari ya yena va dlaye vanhu lava lavaka ku va makume mambirhi, endhawini leyi ringanaka ni hafu ya ndzima. 
15 Kutani nchavo wu va kona emixaxeni ni le tikweni ni le xikarhi ka vanhu hinkwavo va tiko; vanhu va khokholo ni lava fambeke ku ya phanga, va khomiwa hi ku chava na vona; kutani tiko ri tsekatseka; a ku ri ku chava ka Xikwembu.
16 Valanguteri va Sawulo lava ngi va ri eGibeya wa Benjamini, va vona vunyingi loko byi hangalaka, byi tsutsuma hinkwako. 
17 Kutani Sawulo a ku eka vanhu lava ngi va ri na yena: “Hlayani, mi ta vona xana i mani la sukeke eka hina!” Va hlaya, kutani maswivo, Yonatani ni mutameri wa matlhari ya yena a va pfumaleka. 
18 Sawulo a ku eka Ahiya: “Tshineta areka ya Xikwembu!” Hikuva areka ya Xikwembu a yi ri kona siku lero ni vana va Israele. 
19 Kakuloko Sawulo a ha vulavula ni muprista, nkitsikitsi a wu ri karhi wu kula emixaxeni ya Vafilista. Kutani Sawulo a ku eka muprista: “Tlherisa voko ra wena!” 
20 Kavaloko Sawulo ni tiko hinkwaro leri ngi ri ri na yena va hlengeletana va ya laha va waka kona, kutani maswivo, Vafilista a va tlhavana hi matlhari, kambe nkitsikitsi a wu ri lowukulu ngopfu. 
21 Vaheveru lava ngi va ri na Vafilista emixaxeni ya vona, va hundzuka va ya yima etlhelweni ra Vaisraele lava ngi va ri na Sawulo na Yonatani. 
22 Kutani vanhu va Israele lava tumbeleke entshaveni ya Efrayimi, loko va twa leswaku Vafilista va chavile, va chivirika na vona ku va hlongorisa va ri karhi va lwa. 
23 Yehovha a ponisa Israele siku lero; kutani nyimpi yi ya fika eBeta-Avene.
24 Vanhu va Israele a va karhele ngopfu siku leri, hikuva Sawulo a a hlambanyisile tiko, a ku: “A ku rhuketeriwe munhu la nga ta dya swakudya ku fikela nimadyambu, ndzi nga si tirihisela eka valala va mina!” Kutani a ku vanga na munhu la nantseke swakudya. 
25 Kasi vunyingi hinkwabyo a byi nghena exihlahleni, laha ku nga ni vulombe ehansi. 
26 Kuteloko tiko ri nghenile exihlahleni, ri vona vulombe lebyi tshonelaka ehansi, kambe a ku vanga na munhu la yisaka voko ra yena enon'wini, hikuva tiko a ri chava ku hlambanya. 
27 Yonatani a a nga swi twanga loko tata wa yena a hlambanyisa tiko, kutani a tshineta yinhla ya nhonga ya yena, a yi peta exihlengeni xa vulombe, a yisa enon'wini, kutani mahlo ya yena ma pfuleka. 
28 Kambe un'wana wa tiko a vulavula na yena, a ku: “Tata wa wena u hlambanyisile tiko, a ku: ‘A ku rhuketeriwe munhu la nga ta dya swakudya namuntlha!’ ” Kambe tiko a ri herile matimba. 
29 Kutani Yonatani a ku: “Tatana u pfilunganyisa tiko; langutani mahlo ya mina hilaha ma nga pfuleka hakona hikuva ndzi nantswile vulombenyana lebyi. 
30 Ingi loko tiko ri dyile namuntlha, ri pambule eka leswi ri swi phangeke eka valala va rona, xana ku biwa ka Vafilista a ku nga vanga lokukulu ku tlurisa xana?”
31 Siku leri va hlasela Vafilista ku suka eMikamaxa, ku ya fika eAyaloni, kambe vanhu a va herile matimba ngopfu. 
32 Kutani tiko ri tsutsumela leswi phangiweke, ri teka tinyimpfu ni tihomu ni marhole; va swi tlhava ehansi va dya nyama yi ri ni ngati. 
33 Kambe va ya byela Sawulo, va ku: “Waswivo, tiko ri dyohele Yehovha hi ku dya nyama ni ngati.” Kutani Sawulo a ku: “Mi dyohile. Sweswi, vumbuluxelani ribye lerikulu eka mina!” 
34 Kambe Sawulo a ku: “Hangalakani exikarhi ka tiko, mi ku eka vona: ‘Ndzi tiseleni un'wana ni un'wana homu ya yena kumbe nyimpfu ya yena, mi yi tlhava kwala! Mi ta dya mi nga dyoheli Yehovha hi ku dya ni ngati.’ ” Kavaloko tiko hinkwaro ri tisa nivusiku swifuwo leswi ri swi tameleke va swi tlhava kona. 
35 Kutani Sawulo a akela Yehovha alitari: yi va alitari leyo rhanga leyi a yi akeleke Yehovha.
36 Kutani Sawulo a ku: “A hi ngirimeleni, hi landza Vafilista nivusiku, hi va hlasela ku fikela nimixo, hi nga va siyeli munhu.” Kutani va ku: “Endla hinkwaswo leswi u swi rhandzaka.” Kambe muprista a ku: “A hi tshineleni ka Xikwembu kwala!” 
37 Kavaloko Sawulo a vutisa Xikwembu, a ku: “Xana ndzi ta ngirimela ku landza Vafilista xana? U ta va nyiketa emavokweni ya Vaisraele-ke?” Kambe Xikwembu a xi n'wi hlamulanga nchumu siku leri. 
38 Kutani Sawulo a ku: “Tshinelani, n'wina vakulukumba hinkwenu va tiko! Lavisisani mi ta yona xana xidyoho i xihi lexi nga endliwa namuntlha! 
39 Hikuva Yehovha la ponisaka Israele wa hanya! Hambi nandzu wu ri wa Yonatani; n'wananga, u ta fa.” Kambe exikarhi ka tiko hinkwaro a ku hlamulanga munhu. 
40 Kutani a ku eka Vaisraele hinkwavo: “Yimani hitlhelo, mina ni n'wananga, Yonatani, hi ta yima hitlhelo.” Tiko ri ku eka Sawulo: “Endla leswi u swi rhandzaka!” 
41 Kutani Sawulo a ku eka Yehovha: “Oho! Xikwembu xa Israele! Hi kombise timhaka!” Kutani ku khomiwa Yonatani na Sawulo, kambe tiko ri tshunxiwa. 
42 Sawulo a engeta, a ku: “Hlahluvani hi vuhlolotwana exikarhi ka mina na Yonatani, n'wananga.” Kutani Yonatani a khomiwa. 
43 Sawulo a ku eka Yonatani: “Ndzi byele lexi u xi endleke.” Kutani Yonatani a n'wi byela, a ku: “Ndzi nantswile vulombenyana hi yinhla ya nhonga leyi ndzi yi tameleke, hi mina loyi, ndzi ta fa!” 
44 Sawulo a ku: “Xikwembu a xi endle hi matimba loko u nga fi Yonatani!” 
45 Kambe tiko ri ku eka Sawulo: “Yonatani u ta fa xana, yena la nga ponisa Israele swonghasi-ke? A hi swona! Yehovha wa hanya: ku nga ka ku nga wi ehansi nsisi ni wun'we enhlokweni ya yena, hikuva u tirhile na Xikwembu namuntlha!” Sweswo tiko ri kutsula Yonatani, kutani a nga fanga. 
46 Sawulo a tlhela eku hlongoriseni ka Vafilista, kutani Vafilista va famba eka rikwavo.
47 Sawulo, kuteloko a nghenile evuhosini bya Israele a hlasela valala hinkwavo lava ngi va n'wi rhendzele, va ri Vamowabu, ni vana va Amoni, na Edomu, ni tihosi ta Soba, ni Vafilista; kutani hinkwako laha ingi a kongoma kona, a a ri muhluri. 
48 A endla hi matimba, kutani a hlula Amaleke, a va a kutsula Israele emavokweni ya lava n'wi hlaselaka.
49 Vana va vavanuna va Sawulo a a ri Yonatani, na Ixivhi na Maliki-Xuwaka. Mavito ya vanhwanyana vambirhi va yena hi lawa: ra lowa hosi i Meraba, ni ra ndzisana ya yena i Mikala. 
50 Vito ra nsati wa Sawulo a a ri Ahinowama, n'wana Ahimaasi, ni vito ra ndhuna ya nyimpi ya yena a a ri Abinere, n'wana Neri, makwa tata wa Sawulo. 
51 Hikuva Kixi, tata wa Sawulo, na Neri, tata wa Abinere, a va ri vana va Abiele.
52 Masiku hinkwawo ya ku hanya ka Sawulo, a ku lwiwa hi matimba ni Vafilista; kutani, kakuloko Sawulo a vona wanuna lowo tiya ni wa vunhenha, a n'wi hlawula a famba na yena.
1 SAMIELE 15
01 Samiele a ku eka Sawulo: “Yehovha u ndzi rhumile ku ku chela hi mafurha, leswaku u va hosi ya tiko ra yena ra Israele; sweswi, yingisa marito ya Yehovha: 
2 Yehovha wa mavandla a ku: ‘Ndzi tsundzukile leswi Amaleke a swi endleleke Israele, loko a ya lwa na yena endleleni loko a huma eEgipta. 
3 Sweswi, famba u ya hlasela Amaleke, mi yirisa hinkwaswo leswi nga swa yena; u nga tshuki u n'wi tsetselela, kambe u ta dlaya vavanuna ni vavasati, ni vana ni swihlangi leswi an'waka ni tihomu ni tinyimpfu, ni tikamela ni timbhongolo.’ ”
4 Kutani Sawulo a hlengeleta tiko, a ri hlaya eTelayimi; va ri vavanuna lava fambaka hi milenge va 200 000, ni vavanuna va Yuda va 10 000. 
5 Sawulo, kuteloko a fikile emutini wa Amaleke, a veka varindzi enkoveni. 
6 Kutani Sawulo a ku eka Vakeni: “Sukani, mi huma exikarhi ka Amaleke leswaku ndzi nga tshuki ndzi mi herisa na yena, hikuva mi kombisile tintswalo eka vana va Israele hinkwavo loko va huma eEgipta.” Kutani Vakeni va huma exikarhi ka Amaleke.
7 Kutani Sawulo a hlasela Amaleke ku suka eHavhila ku ya fika eXuru, lowo langutanaka na Egipta; 
8 a khoma Agaga, hosi ya Amaleke a ha hanya, kutani a yirisa tiko hinkwaro hi vukari bya tlhari. 
9 Sawulo ni tiko va hlayisa Agaga, ni tinyimpfu leto saseka, ni tihomu leti noneke, ni swifuwo swin'wana, ni swinyimpfana, ni hinkwaswo leswinene leswi ngi swi ri kona; a va rhandzanga ku swi yirisa; kambe hinkwaswo leswi sandzekaka, leswi onhakeke, va swi yirisa.
10 Kavaloko Yehovha a vulavula na Samiele, a ku: 
11 “Ndza vilela hi leswi ndzi vekeke Sawulo hosi, hikuva u ndzi fularhele, kambe a nga hlayisanga marito ya mina.” Kutani Samiele a holova, a huwelela eka Yehovha vusiku hinkwabyo. 
12 Kutani Samiele a pfuka nimixo ku ya hlangana na Sawulo. Kambe va ku eka Samiele: “Sawulo u yile eKarmele, u tiakele xitsundzuxo, kutani a hundza kun'wana, a ya ngirimela eGiligala.” 
13 Samiele a ta eka Sawulo, kutani Sawulo a ku eka yena: “A ku katekisiwe hi Yehovha! Ndzi hetisile ku lerisa ka Yehovha.” 
14 Kutani Samiele a ku: “Kambe swini ku rila ka tinyimpfu loku fikaka etindleveni ta mina, ni ku rila ka tihomu loku ndzi ku twaka-ke?” 
15 Sawulo a ku: “Va swi tisile, swi huma eka Vaamaleke, hikuva tiko ri ponisile tinyimpfu ni tihomu leto saseka ku endla magandzelo eka Yehovha Xikwembu xa wena, kambe leswi saleke, hi swi yirisile.” 
16 Samiele a ku eka Sawulo: “Swi ringene! Ndzi ta ku byela leswi Yehovha a ndzi byeleke swona nivusiku.” Kutani a ku: “Vulavula!”
17 Samiele a ku: “Hambi u tiringanisa lontsongo, a ku vekiwanga hosi ya tinyimba ta Israele, kutani Yehovha a nga ku chelanga hi mafurha leswaku u va hosi ya Israele xana? 
18 Yehovha u ku rhumile, a ku eka wena: ‘Famba, u ya yirisa vadyohi va ka Amaleke, u va hlasela, va ko va herisiwa.’ 
19 A ku yingisanga ha yini rito ra Yehovha xana? U tsutsumele yini xuma u endla leswo biha emahlweni ka Yehovha?” 
20 Sawulo a ku eka Samiele: “Ndzi yingisile rito ra Yehovha, kambe ndzi fambile endleleni leyi Yehovha a ndzi rhumeleke eka yona, ndzi tisile Agaga hosi ya Vaamaleke kutani ndzi yirisile Vaamaleke; 
21 kambe eka leswi phangiweke, tiko ri tekile tinyimpfu ni tihomu, swi ri swirhangana swa leswi yirisiweke va ta swi tlhavela Yehovha, Xikwembu xa wena eGiligala.” 
22 Samiele a ku: “Xana Yehovha u tsakisiwa hi tiholokosta ni magandzelo ku fana ni loko va yingisa rito ra Yehovha xana? Waswivo! Ku yingisa ku tlula magandzelo; ku hlayisa rito ra yena, ku tlula mafurha ya tinyimpfu. 
23 Hikuva ku tiarisa ku ringana ni ku hlahluva, ni vuphukuphuku byi fana ni ku tirhela swifaniso swa swikwembu ni . Leswi u cukumeteke rito ra Yehovha, u ku cukumetile na yena leswaku u nga ha vi hosi.”
25 Kavaloko Sawulo a ku eka Samiele: “Ndzi dyohile, hikuva ndzi tlurile ku lerisa ka Yehovha ni marito ya wena; hi leswi ndzi chaveke tiko, ndzi yingiseke rito ra rona. 
26 Sweswi, ndza ku khongela, ndzi khomele nandzu wa mina; ndzi ta khinsama emahlweni ka Yehovha.” 
27 Samiele a ku eka Sawulo: “Ndzi nga ka ndzi nga tlheri ndzi muka na wena, hikuva u cukumetile rito ra Yehovha, na yena Yehovha u ku cukumetile leswaku u nga ha vi hosi ya Israele.” 
28 Kambe kakuloko Samiele a a fularha ku tifambela, Sawulo a n'wi khoma hi nguvu ya yena, kutani nguvu yi handzuka. 
29 Samiele a ku eka yena: “Namuntlha Yehovha u handzurile vuhosi bya Israele ehenhla ka wena, u byi nyikile warikwenu la ku tlulaka. 
30 Loyi a nga ku tshemba loku tiyeke ka Israele a nga hembi ni ku tilandzula, hikuva a hi munhu leswaku a nga tilandzula.” 
31 Kutani Sawulo a ku: “Ndzi dyohile! Wa nga ndzi dzunisa sweswi emahlweni ka vakulukumba va tiko ra mina, ni le mahlweni ka Israele, u ta tlhela na mina, kutani ndzi ta khinsama emahlweni ka Yehovha, Xikwembu xa wena!”
32 Samiele a famba endzhaku ka Sawulo kutani Sawulo a khinsama emahlweni ka Yehovha. 
33 Kutani Samiele a ku: “Ndzi tiseleni Agaga hosi ya Amaleke.” Agaga a ta eka yena a tsakile; hikuva Agaga a te: “Kunene mbitsi ya rifu yi hundzile.” 
34 Kambe Samiele a ku eka yena: “Hilaha u nga dlayela vavasati vana va vona, hikwalaho mana wa wena u ta pfumala n'wana.” Kavaloko Samiele a dlaya Agaga emahlweni ka Yehovha eGiligala.
35 Kutani Samiele a tlhela a muka eRhama; Sawulo yena, a muka endlwini ya yena eGibeya wa Sawulo. 
36 Samiele a nga ha vonanga Sawulo a ko a fa; kambe Samiele a a rila Sawulo hikuva Yehovha a a vilela hi leswi a nga veka Sawulo hosi ya Israele.
1 SAMIELE 16
01 Yehovha a ku eka Samiele: “U ta rila Sawulo ku yisa kwihi-ke, loko mina ndzi n'wi cukumetile leswaku a nga ha fumi Israele? Tata rimhondzo ra wena hi mafurha, u famba; ndza ku rhuma eka Yese wa Betlehema hikuva ndzi vonile exikarhi ka vana va Yese loyi a faneleke ku va hosi.” 
2 Samiele a ku: “Ndzi nga yisa ku yini xana? Sawulo u ta swi tiva, a ndzi dlaya.” Yehovha a ku: “U ta teka thokazi na wena, u ku: ‘Ndzi tile ku ta humesela Yehovha magandzelo.’ 
3 U ta vitana Yese egandzelweni, kutani ndzi ta ku tivisa leswi u fanelaka ku swi endla; u ta ndzi chelela loyi ndzi nga ta ku byela yena.”
4 Samiele a endla hilaha Yehovha a nga vula hakona; a ya eBetlehema. Kutani vakulukumba va muti va chava loko va ya hlangana na yena, va ku: “U tele mhaka leyinene xana?” 
5 A ku: “I mhaka leyinene; ndzi tele ku humesela Yehovha magandzelo; tibasisani, mi ta na mina egandzelweni.” Kutani a basisa Yese ni vana va yena, a va vitanela egandzelweni.
6 Kuteloko va nghenile, a vona Eliyabu, a ku: “Kunene muhlawuriwa wa Yehovha u le mahlweni ka yena.” 
7 Kambe Yehovha a ku eka Samiele: “U nga languti nghohe ya yena, hambi xi ri xiyimo xa yena, hikuva ndzi n'wi cukumetile; Yehovha a nga languti leswi langutiwaka hi vanhu, hikuva vanhu va languta nghohe, kambe Yehovha u languta mbilu.” 
8 Kutani Yese a vitana Abinadaba, a n'wi tisa emahlweni ka Samiele; yena a ku: “Na yena loyi, Yehovha a nga n'wi hlawulanga.” 
9 Yese a tisa Xama, kutani Samiele a ku: “Na yena loyi, Yehovha a nga n'wi hlawulanga.” 
10 Yese a tisa vana va yena va vavanuna va ntlhanu na vambirhi emahlweni ka Samiele, kambe Samiele, a ku eka Yese: “Yehovha a nga hlawulangi vona lava.” 
11 Samiele a ku eka Yese: “Xana hi wona majaha hinkwawo ya wena-ke?” A ku: “Ku sele ndzisana ya vona, la risaka timbuti.” Kutani Samiele a ku eka Yese: “Rhuma munhu a ya n'wi lava, hikuva hi nga ka hi nga tshami etafuleni loko a nga si ta la.” 
12 Kavaloko Yese a rhuma ku ya n'wi vita. A a ri wa ribungwanyana, mahlo ya yena a ma sasekile, ni nghohe ya yena a yi sasekile. Yehovha a ku eka Samiele: “Pfuka u n'wi chela hi mafurha, hikuva hi yena loyi.” 
13 Kavaloko Samiele a teka rimhondzo ra mafurha a n'wi chela exikarhi ka vamakwavo, kutani Moya wa Yehovha wu khoma Davhida, ku sungula siku leri ni ku ya emahlweni, Kavaloko Samiele a pfuka a muka eRhama.
14 Moya wa Xikwembu wu tshika Sawulo, kutani a xanisiwa hi moya lowo biha lowu humaka eka Yehovha. 
15 Malandza ya Sawulo ma ku eka yena: “Waswivo! Moya lowo biha wa Xikwembu wa ku xanisa. 
16 Hosi ya hina a yi vulavule! Malandza ya wena ma kona emahlweni ka wena; ma ta lava munhu la tivaka ku yimba haripa; kutakuloko moya lowo biha wa Xikwembu wu ta ehenhla ka wena, u ta yimba hi voko ra yena, kutani swi ta ku tsakisa.” 
17 Kavaloko Sawulo a ku eka malandza ya yena: “Ndzi laveleni-ke munhu la tlhariheke hi ku yimba haripa, mi n'wi tisa eka mina.” 
18 Un'wana wa malandza ya yena a hlamula, a ku: “Waswivo, ndzi vonile n'wana un'wana wa Yese wa Betlehema, la tivaka ku yimba haripa; i nhenha leyi hlomaka, wa vulavula swinene, u ni miri lowo saseka, kambe Xikwembu xi na yena.” 
19 Kavaloko Sawulo a rhuma tintsumi eka Yese, a ku eka yena: “Ndzi rhumele Davhida, la risaka timbuti!” 
20 Kutani Yese a teka mbhongolo leyi rhwexiweke vuswa, ni nghotsa ya vhinyo, ni ximbutana, a swi rhumela Sawulo hi Davhida, n'wana wa yena. 
21 Kuteloko Davhida a fikile eka Sawulo, a yima emahlweni ka yena, Sawulo a n'wi rhandza ngopfu; kutani Davhida a va mutameri wa matlhari ya yena.
22 Kutani Sawulo a rhuma eka Yese, a ku: “Wa nga tshika Davhida a tshama a ndzi tirhela, hikuva u kumile tintswalo emahlweni ka mina.” 
23 Kutani kakuloko moya lowo biha, lowu humaka eka Xikwembu, wu ri henhla ka Sawulo, Davhida a teka haripa ya yena a yimba, kutani Sawulo a rhula a tsaka, moya lowo biha a wu suka ka yena.
1 SAMIELE 17
01 Kutani Vafilista va hlengeleta tinyimpi ta vona ku ya eku lweni. Va hlengeletana eSoko, lowu nga wa Yuda; va gova exikarhi ka Soko na Azeka, ku nga eEfese-Damimi. 
2 Sawulo ni vavanuna va Israele va hlengeletana na vona; va ya gova enkoveni wa mikanyi, kutani va huma nyimpi, va langutene ni Vafilista. 
3 Vafilista vona, va ri entshaveni, hitlhelo rin'wana, nkova a wu ri exikarhi ka vona.
4 Ku huma emixaxeni ya Vafilista wanuna la tiyeke, lo va nge i Goliyadi; a a ri wa Gati; xiyimo xa yena a xi ri xa swisungunhu swa ntlhanu na xin'we, ni xandla xin'we. 
5 Enhlokweni ya yena a a ri ni xihuku xa koporo, a ambele nkhancu wa tihakatimba, kutani ku tika ka nkhancu a ti ri tixikele ta koporo ta 5 000. 
6 A a ri ni makausi ya koporo emilengeni, ni ntlhuvana wa nhumbu ekhatleni. 
7 Mbhingo wa tlhari ra yena a wu fana ni mhandze ya muluki wa tinguvu, kambe nsimbhi ya tlhari ra yena a yi ri ni ku tika ka tixikele ta 600; kutani la tamelaka xitlhangu xa yena a a famba emahlweni ka yena. 
8 Kutani a a yima a huwelela eka tinyimpi ta Israele, a ku: “Xana mi humele yini nyimpi? Ndzi Mufilista xana? Kambe a mi malandza ya Sawulo xana? Hlawulani exikarhi ka n'wina wanuna la nga ta lwa na mina! 
9 Loko a ndzi hlula a ndzi dlaya, hi ta fumiwa hi n'wina. Kambe loko mina ndzi n'wi hlula, ndzi n'wi dlaya, mi ta fumiwa hi hina, mi hi tirhela.” 
10 Kutani Mufilista a ku: “Namuntlha ndzi rhukana tinyimpi ta Israele! Ndzi humeseleni nhenha hi ta lwa swin'we!” 
11 Sawulo ni Vaisraele hinkwavo va twa marito ya Mufilista, kutani va hela timbilu va chava ngopfu.
12 Davhida a a ri n'wana wa Muefrata wa Betlehema wa Yuda lo va nge i Yese; munhu loyi a a ri ni vana va vavanuna va ntlhanu na vanharhu, kambe enkarhini wa Sawulo a a ri wa khale swinene. 
13 Vana vanharhu lavo rhanga va Yese a va landzile Sawulo enyimpini; kutani vana lavanharhu lava humeke nyimpi a va thyiwa sweswo: lowa hosi, Eliyabu, wa vumbirhi, Abinadaba, wa vunharhu, Xama. 
14 Davhida a a ri ndzisana, kuteloko lavanharhu va tihosi ta yena va landzile Sawulo, 
15 Davhida a suka eka Sawulo, a tlhelela ekaya ku ya risa tinyimpfu ta tata wa yena eBetlehema.
16 Mufilista a a humela emahlweni nimixo ni madyambu; a tshama a humelela sweswo hi masiku ya mune wa makume.
17 Kutani Yese a ku eka Davhida, n'wana wa yena: “Wa nga tekela vamakwenu leyi ya mavele lama kantingiweke, ni swinkwa leswi swa khume swa , u hatla u swi yisa emixaxeni eka vamakwenu. 
18 U ta yisa ni machizi lawa ya khume ya ntswamba eka ndhuna ya vona ya khume ra madzana; u ta famba u ya xeweta vamakwenu, kutani u ta ndzi vuyisela mahungu lama tiyeke.” 
19 Sawulo a a ri na vona, ni vavanuna hinkwavo va Israele, enkoveni wa nkanyi, va ri karhi va lwa ni Vafilista.
20 Kutani Davhida a pfuka nimixo, a siya ntlhambi eka murisi un'wana, kutani a teka ndzhwalo wa yena, a famba hilaha Yese a n'wi byeleke hakona. Kakuloko a fika emixaxeni ya tigolonyi, nyimpi yi ri karhi yi huma ku ya tilunghisa eku lweni, yi be huwa ya ku lwa. 
21 Sweswo Vaisraele ni Vafilista va huma va longoloxa tinyimpi ta vona, va langutene. 
22 Davhida a tshika ndzhwalo wa yena emavokweni ya mulanguteri wa timpahla, kutani a tsutsumela etinxaxeni ta nyimpi. A fika, kutani a vutisa vamakwavo e ta ku hanya ka vona. 
23 Kakuloko a ha vulavula na vona, nhenha lo va nge i Goliyadi, wa le Gati, a huma etinxaxeni ta Vafilista, a ya emahlweni, a vula marito walawo ya masiku, Davhida a va a n'wi yingisa. 
24 Vavanuna hinkwavo va Israele, kuteloko va vonile wanuna loyi, va baleka emahlweni ka yena, va chava ngopfu. 
25 Kutani vanhu va Israele va ku: “Xana a mi vonanga wanuna la fambaka emahlweni? U humile ku sandza Israele. La nga ta n'wi dlaya, hosi yi ta n'wi nyika xuma lexikulu, yi n'wi nyika ni wanhwana wa yena, kutani yi ta tshunxa yindlu ya tata wa yena eIsraeleni.”
26 Davhida a ku eka vavanuna lava yimeke ekusuhi na yena: “Xana va ta endla yini eka loyi a nga ta hlula Mufilista loyi, a susa xisandzu ehenhla ka Israele? I mani Mufilista loyi, la nga yimbangiki, leswi a sandzaka mavandla ya Xikwembu lexi hanyaka?” 
27 Va n'wi byela marito lawa, va ku: “Hi swona leswi nga ta endleriwa loyi a nga ta n'wi hlula.” 
28 Kambe hosi ya yena, Eliyabu, a n'wi yingisa loko a vulavula ni vanhu lava, kutani a karihela Davhida ngopfu, a ku eka yena: “Xana u tele yini kwala, u siye na mani tinyimpfunyana leti nga kole mananga? Ndza tiva ku tikurisa ka wena, ni vutlhari bya mbilu ya wena. U tile ku ta vona nyimpi!” 
29 Davhida a hlamula, a ku: “Ndzi endle yini-ke? Nandzu wu kwihi loko ndzi vula sweswo xana?” 
30 Kutani a n'wi fularhela, a ya vulavula ni un'wana a n'wi vutisisa timhaka teto, kutani vanhu va n'wi hlamula kukotisa eku sunguleni.
31 Kambe marito lama nga vuriwa hi Davhida, ma yingisiwile, kutani va ya tivisa Sawulo; kavaloko yena a n'wi vita. 
32 Davhida a ku eka Sawulo: “Mbilu ya munhu ni un'we yi nga tshuki yi hela hikwalaho ka yena! Nandza wa wena u ta ya lwa ni Mufilista loyi.” 
33 Kutani Sawulo a ku eka Davhida: “U nga ka u nga lwi ni Mufilista loyi, hikuva u ntsongo, kambe yena a a ri muhlomi ni le vutsongwaneni bya yena.” 
34 Davhida a ku eka Sawulo: “Nandza wa wena a a risa swifuwana swa tata wa yena, loko nghala yi ta, na yona bere, yi teka nyimpfu ya ntlhambi; 
35 kutani ndzi yi hlongorisa, ndzi yi ba, ndzi namurhuta swifuwo enon'wini wa yona; kuteloko yi yime mahlweni ka mina, ndzi yi khoma hi tinhlaya, ndzi ba, ndzi yi dlaya. 
36 Sweswo nandza wa wena u dlayile nghala hambi yi ri bere, kutani Mufilista loyi, wa khuna u ta kotisa xin'wana xa swona, hikuva u sandzile tinyimpi ta Xikwembu lexi hanyaka.” 
37 Davhida a engeta, a ku: “Yehovha la ndzi poniseke evokweni ra nghala ni le vokweni ra bere, u ta ndzi ponisa, a ri yena, emavokweni ya Mufilista loyi.” Kutani Sawulo a ku eka Davhida: “Famba, Yehovha a a ve na wena.”
38 Sawulo a ambexa Davhida tinguvu ta yena, a n'wi vehela xihuku xa koporo enhlokweni, a n'wi ambexa ni nkhancu wa nsimbhi. 
39 Kutani Davhida a bohela banga ra Sawulo ehenhla ka tinguvu ta yena, kutani a ringeta ku famba, hikuva a a nga si ringeta. Kavaloko a ku eka Sawulo: “A ndzi swi koti ku famba ha tona, hikuva a ndzi si swi ringeta.” 
40 Kutani Davhida a hluvula a teka nhonga ya yena evokweni, a ya exinambyaneni, a hlawula maribye ya ntlhanu layo tshwulungeka, a ma veka enkwameni wa yena wa murisi, kutani a tshinelela Mufilista a ri ni xipelupelu evokweni ra yena.
41 Yena Mufilista a suka a famba, a tshinelela Davhida. Kambe munhu la rhwaleke xitlhangu xa yena a a famba emahlweni ka yena. 
42 Kuteloko Mufilista u vonile Davhida, a n'wi sandza hikuva a a ri ntsongo, a a ri wa ribungwanyana, a sasekile emahlweni. 
43 Kavaloko Mufilista a ku eka Davhida: “Xana ndzi mbyana, leswi u taka ka mina hi tinhonga!” Kutani Mufilista a rhuketela Davhida hi swikwembu swa yena. 
44 Mufilista a engeta a ku eka Davhida: “Tana eka mina, ndzi ta nyika tinyanyana ta tilo ni swivandzana swa nhova nyama ya wena.” 
45 Davhida a hlamula a ku eka Mufilista: “U tile eka mina hi banga, ni tlhari, ni ntlhuvana, kambe mina ndzi ta eka wena hi vito ra Yehovha wa mavandla, ni ra Xikwembu xa tinyimpi ta Israele leti u ti sandzeke. 
46 Namuntlha Yehovha u ta ku nyiketa emavokweni ya mina; ndzi ta ku tlhava, ndzi ku tsema nhloko; namuntlha ndzi ta nyika tinyanyana ta tilo ni swivandzana swa misava mitsumbu ya nyimpi ya Vafilista: misava hinkwayo yi ta tiva leswaku Xikwembu xa Israele xi kona. 
47 Nhlengeletano hinkwayo leyi, yi ta tiva leswaku Yehovha wa ponisa, kambe ku nga ri hi banga ni matlhari; hikuva ku lwa ni ku hlula, i ka Yehovha, kutani u mi nyiketile emavokweni ya hina.”
48 Kavaloko Mufilista a suka a famba, a lava ku ya hlangana na Davhida; kambe Davhida a hatlisa a tsutsumela eku lweni, a a ya hlangana ni Mufilista. 
49 Kutani Davhida a yisa voko enkwameni, a teka ribye, a ri hoxa hi xipelupelu, a tlhava Mufilista emombyeni; ribye ri nghena emombyeni wa yena, kutani a wa hansi emahlweni ka yena. 
50 Sweswo Davhida a hlula Mufilista hi xipelupelu ni ribye, a n'wi dlaya, Kambe Davhida a a nga ri na banga. 
51 Kutani Davhida tsutsuma, a ya eka Mufilista; a teka banga ra yena a ri hlomula enkotlotweni, a n'wi dlaya, a n'wi tsema nhloko. Vafilista, kuteloko va vonile leswaku nhenha ya vona yi file, va baleka.
52 Kutani vanhu va Israele ni va Yuda va pfuka va ba huwa, va hlongorisa Vafilista ku fika eku sunguleni ka nkova, ni le tinyangweni ta Ekroni; mitsumbu ya Vafilista yi andlarile ndlela ya Xaarayimi, ku fika eGati ni ku fika eEkroni. 
53 Kutani vana va Israele va tlhela va vuya eku hlongoriseni ka Vafilista, va phanga mixaxa ya vona. 
54 Kutani Davhida a teka nhloko ya Mufilista, a yi yisa eYerusalema, loko ma ri matlhari ya yena, a ma veka entsongeni wa yena.
55 Kakuloko Sawulo a vona Davhida a huma ku ya hlangana ni Mufilista, a ku eka Abinere, ndhuna ya nyimpi: “Wandzisanyana loyi i n'wana mani, Abinere?” Abinere a hlamula, a ku: “Hi ku hanya ka wena, wee hosi, a ndzi n'wi tivi.” 
56 Kutani hosi yi ku: “Vutisa xana jaha leri i n'wana mani-ke.” 
57 Kakuloko Davhida a vuya eku dlayeni ka Mufilista, Abinere a n'wi teka a n'wi yisa emahlweni ka Sawulo, a ha khomile nhloko ya Mufilista evokweni ra yena. 
58 Sawulo a ku eka yena: “Wee jaha, un'wana mani xana?” Davhida a ku: “Ndzi n'wana wa nandza wa wena Yese, wa Betlehema.”
1 SAMIELE 18
01 Kuteloko Davhida a hetile ku vulavula na Sawulo, moya wa Yonatani wu namarhela moya wa Davhida, kutani Yonatani a n'wi rhandza kukota moya wa yena. 
2 Siku rolero Sawulo a n'wi teka eka yena, a nga n'wi pfumelelanga ku tlhelela ekaya ka tata wa yena. 
3 Kutani Yonatani a endla xinakulobye na Davhida, hikuva a a n'wi rhandza kukota moya wa yena. 
4 Kavaloko Yonatani a hluvula nkhancu lowu a wu ambaleke, a wu nyika Davhida swin'we ni tinguvu ta yena, hambi ri ri banga, ni vurha, ni vamba ra yena. 
5 Kutani Davhida a huma a famba hinkwako laha Sawulo a n'wi rhumaka kona; kambe a a tlharihile; kutani Sawulo a n'wi veka ndhuna ya vanhu va nyimpi; kutani a a tsakisa tiko hinkwaro, hambi ma ri malandza ya Sawulo.
6 Kakuloko va nghena loko Davhida a dlayile Mufilista, vavasati va huma emitini hinkwayo ya Israele va ri karhi va yimbalela, va cina emahlweni ka hosi Sawulo, va ri ni madzandzana ni tintlhama, va huwelela hi ku tsaka; 
7 vavasati a va cina va ri karhi va hlamulana, va ku:
8 Kutani Sawulo a kariha ngopfu; rito leri a ri biha emahlweni ka yena kutani a ku va nyika Davhida dzana ra madzana, kambe va ndzi nyika khume ra madzana ntsena, a pfumala vuhosi ntsena. 
9 Ku sungula siku lero ni ku ya emahlweni, Sawulo a languta Davhida hi tihlo lero biha. 
10 Hi siku leri tlhandlamaka, moya lowo biha lowu rhumiwaka hi Xikwembu wu khoma Sawulo, kutani a bvumbha a ri endlwini ya yena, Davhida yena a a yimba haripa kukotisa siku rin'wana ni rin'wana, kambe Sawulo a a tamele tlhari evokweni ra yena. 
11 Kutani Sawulo a tlakusa tlhari, a ku: “Ndzi ta tlhava Davhida ni khumbi.” Kambe Davhida a bvutama kambirhi emahlweni ka yena. 
12 Kutani Sawulo a chava Davhida, hikuva Yehovha a a ri na Davhida, kambe a sukile eka yena. 
13 Kavaloko Sawulo a n'wi rhuma ekule na yena, a n'wi endla ndhuna ya vanhu va khume ra madzana; kutani Davhida a tshama a huma a nghena, a ri emahlweni ka tiko; 
14 Davhida a a endla hi vutlhari etimhakeni hinkwato, kutani Yehovha a a ri na yena. 
15 Sawulo a vona leswaku a tlharihile ngopfu, kutani a n'wi chava. 
16 Kambe Vaisraele hinkwavo ni va Yuda hinkwavo a va rhandza Davhida hikuva a a tshama a nghena ni ku huma emahlweni ka vona.
17 Sawulo a ku eka Davhida: “Meraba, n'wananga wa mativula hi loyi; ndzi ta ku nyika yena, a va nsati wa wena, ntsena u va nhenha ya mina u lwa mivango ya Yehovha.” Kambe Sawulo a anakanya, a ku: “Voko ra mina ri nga ka ri nga vi ehenhla ka yena, kambe voko ra Vafilista a ri ve ehenhla ka yena!” 
18 Davhida a ku eka Sawulo: “Ndzi mani xana, ni ku hanya ka mina i yini, ni yindlu ya tatana i yini eIsraeleni xana, leswaku ndzi va mukon'wana wa Sawulo?” 
19 Kutakuloko Meraba, n'wana Sawulo, a fanekele ku nyikiwa Davhida, a nyikiwa Adriele wa Mehola, a va nsati wa yena.
20 Kambe Mikala n'wana Sawulo a a rhandza Davhida, kutani va ya byela Sawulo, kutani swi n'wi tsakisa. 
21 Sawulo a ku: “Ndzi ta n'wi nyika yena, wu ta va ntlhamu eka yena leswaku voko ra Vafilista ri va ehenhla ka yena.” Sawulo a ku eka Davhida ra vumbirhi: “Namuntlha u ta va mukon'wana wa mina.” 
22 Kutani Sawulo a lerisa malandza ya yena, a ku: “Vulavulani hi vutlhari na Davhida, mi ku eka yena: ‘Waswivo, hosi ya ku rhandza, ni malandza hinkwawo ya yena ma ku rhandza; sweswi, u va mukon'wana wa hosi.’ ” 
23 Malandza ya Sawulo ma ya byela Davhida marito lawa; kutani Davhida a ku: “Xana i xilo lexitsongo emahlweni ka n'wina ku va mukon'wana wa hosi xana? Loko ndzi ri mina, ndzi munhu wa xisiwana, ni wa matimba lamatsongo.” 
24 Kutani malandza ya Sawulo ma n'wi byela, ma ku: “Davhida u vurile swo karhi.” 
25 Sawulo a ku: “Mi ta byela Davhida, mi ku: ‘Hosi a yi lavi ndzovolo, kambe yi lava dzana ra misuvu ya Vafilista hosi yi ta tirihisela ha yona eka valala va yena.’ ” Kasi Sawulo a a ehleketa ku lovisa Davhida hi mavoko ya Vafilista. 
26 Kutani malandza ya yena ma ya byela Davhida marito lawa, kutani a swi tsakisa Davhida ku va mukon'wana wa hosi; kambe masiku a ma nga si hela. 
27 Kavaloko Davhida a pfuka, a famba ni vanhu va yena, a dlaya vavanuna va madzana mambirhi exikarhi ka Vafilista, kutani Davhida a tisa misuvu ya vona, va ya nyika hosi ntsengo hinkwawo wa yona, leswaku a va mukon'wana wa hosi. Kutani Sawulo a n'wi nyika Mikala, n'wana wa yena, a va nsati wa yena. 
28 Sawulo a vona ni ku tiva leswaku Yehovha a a ri na Davhida; kambe yena Mikala, n'wana Sawulo, a a n'wi rhandza. 
29 Sawulo a engeta a chava Davhida ku tlurisisa, a va nala wa yena hi masiku.
30 Kakuloko tihosi ta Vafilista ti huma ku ya hlasela, emikarhini hinkwayo loko ti huma, Davhida a a tlula hi vutlhari malandza hinkwawo ya Sawulo; kutani vito ra yena ri dzunisiwa ngopfu.
1 SAMIELE 19
01 Sawulo a vulavula na Yonatani, n'wana wa yena, ni malandza hinkwawo ya yena, a ku: “Ndzi lava ku dlaya Davhida”; kambe Yonatani, n'wana Sawulo, a a rhandza ngopfu Davhida; 
2 kutani Yonatani a byela Davhida, a ku: “Tatana Sawulo a lava ku ku dlaya. Sweswi, wanga tivonela nimixo, u tshama exihundleni, u tifihla. 
3 Loko ndzi ri mina, ndzi ta huma, ndzi ta yima ekusuhi na tatana, emasin'wini, laha u nga ta va kona; ndzi ta ku vulavulela eka tatana, kutani ndzi ta vona leswi nga swona, ndzi va ndzi ku tivisa.” 
4 Yonatani a vulavulela Davhida eka Sawulo, tata wa yena, a ku eka yena: “Hosi yi nga tshuki yi dyohela nandza wa yena, Davhida, hikuva a nga ku dyohelanga, kambe leswi a swi endleke, swi ku pfunile ngopfu. 
5 U vekile vutomi bya yena exandleni xa yena loko a dlaya Mufilista, kutani Yehovha u pfunile Vaisraele hinkwavo hi ku pona lokukulu. U swi vonile, kutani u tsakisiwe ha swona. U nga dyohela yini ngati leyi nga riki na nandzu, loko u dlaya Davhida ntsena xana?” 
6 Sawulo a yingisa rito ra Yonatani, kutani Sawulo a hlambanya, a ku: “Yehovha wa hanya! A nga ka a nga dlayiwi.” 
7 Kavaloko Yonatani a vitana Davhida, a n'wi byela marito hinkwawo lawa, kutani Yonatani a tlherisela Davhida eka Sawulo, kutani a yima emahlweni ka yena, kukotisa khale.
8 Ku lwa ku sunguriwa kambe, kutani Davhida a huma ku ya lwa ni Vafilista, a va hlula swinene, kutani va tsutsuma emahlweni ka yena. 
9 Kambe moya lowo biha lowu humaka eka Yehovha wu nghena eka Sawulo loko a tshamisile endlwini ya yena, a ri ni tlhari ra yena evokweni; Davhida a ri karhi a yimba haripa. 
10 Kutani Sawulo a lava ku tlhava Davhida hi tlhari, a n'wi pfanga ni khumbi; kambe Davhida a bvutama emahlweni ka Sawulo, kutani tlhari ri tlhava khumbi. Kavaloko Davhida a baleka, a tsutsuma hi vusiku byebyo.
11 Kutani Sawulo a rhuma vanhu endlwini ya Davhida ku n'wi langutela ni ku n'wi dlaya nimixo. Kambe Mikala, nsati wa Davhida, a n'wi tivisa, a ku: “Loko u nga baleki vusiku lebyi, u ta dlawa nimixo.” 
12 Kavaloko Mikala a xikisa Davhida, hi fasitere, kutani a tsutsuma a baleka. 
13 Kutani Mikala a teka  a yi veka esangwini, kutani a lunghisa dzovo ra mbuti enhlokweni, a swi funengeta hi nguvu.
14 Kutani Sawulo a rhuma vanhu ku ya khoma Davhida, kambe Mikala a ku: “Wa vabya.” 
15 Sawulo a rhuma kambe vanhu ku ya vona Davhida, a ku: “N'wi tiseni eka mina esangwini, ndzi n'wi dlaya.” 
16 Tintsumi ti nghena kutani waswivo, a yi ri esangwini, enhlokweni. 
17 Sawulo a ku eka Mikala: “U ndzi xisele yini hi ku balekisa nala wa mina xana?” Mikala a ku eka Sawulo: “Hi yena a nga te: ‘Ndzi tshike ndzi famba, ndzi ta ku dlayela yini-ke?’ ”
18 Davhida a tsutsuma a baleka, kutani a ya eka Samiele eRhama; a ya n'wi byela hinkwaswo leswi Sawulo a n'wi endleke. Kavaloko va suka yena na Samiele va ya aka eNayoto. 
19 Kutani va tivisa Sawulo, va ku: “Davhida u le Nayoto wa Rhama.” 
20 Kavaloko Sawulo a rhuma vanhu ku ya khoma Davhida; kutani va vona ntlawa wa vaprofeta lava bvumbhaka, Samiele a ri exikarhi ka vona a va dyondzisa, kutani Moya wa Xikwembu wu khoma varhumiwa va Sawulo, na vona va bvumbha. 
21 Va ya vikela Sawulo, kutani a rhuma vanhu van'wana, kambe, na vona, va bvumbha. Sawulo a va rhuma kambe ra vunharhu, kutani, na vona, va bvumbha. 
22 Kavaloko Sawulo, na yena, a ya eRhama; kuteloko a fikile exihlobyeni lexikulu lexi nga eSeku, a vutisa, a ku: “Samiele na Davhida va kwihi xana?” Va ku eka yena: “Va le Nayoto wa Rhama.” 
23 Kutani a ya kona eNayoto wa Rhama. Kavaloko Moya wa Xikwembu wu n'wi khoma, na yena, kakuloko a famba endleleni ya yena, a bvumbha a ko a ya fika eNayoto wa Rhama. 
24 Kutani a hluvula na yena tinguvu ta yena, a bvumbha na yena emahlweni ka Samiele, kutani a tshama siku hinkwaro leri ni vusiku hinkwabyo a etlele ehansi, a nga ambalangi nchumu. Hikwalaho va ku: “Xana Sawulo, na yena, u le xikarhi ka vaprofeta xana?”
1 SAMIELE 20
01 Kutani Davhida a suka eNayoto wa Rhama; a ya humelela eka Yonatani, a ku eka yena: “Ndzi endle yini xana? Nandzu wa mina hi wihi, kambe ndzi dyohele tata wa wena hi yini, leswi a lavaka vutomi bya mina?” 
2 Yonatani a ku: “A hi swona! U nga ka u nga fi! Waswivo, tatana a nga endli nchumu, hambi xi ri lexikulu hambi lexitsongo, a nga ndzi tivisanga; xana tatana a nga ndzi fihlelela yini mhaka leyi? A swi tano.” 
3 Kutani Davhida a hlambanya kambe, a ku: “Tata wa wena wa swi tiva swinene leswaku ndzi kumile tintswalo emahlweni ka wena, kutani u te: ‘Yonatani a nga tshuki a swi tiva, leswaku swi nga n'wi dyisi mbitsi!’ Kambe Yehovha wa hanya, ni moya wa wena wa hanya: ku ni nkondzo wun'we ntsena exikarhi ka mina ni ku fa.”
4 Yonatani a ku eka Davhida: “Mbilu ya wena yi ri yini? Ndzi ta ku endlela swona.” 
5 Davhida a ku eka Yonatani: “N'weti yi ta vonaka mundzuku, ndzi ta fanela ku tshamisa eku dyeni ni hosi; ndzi tshike ndzi famba, ndzi ya tumbela emasin'wini ku fika siku ra vunharhu nimadyambu. 
6 Kungakuloko tata wa wena a vutisa ta ku pfumariwa ka mina, u ta ku eka yena: ‘Davhida u ndzi kombele ngopfu ku pfumeleriwa ku tsutsuma eBetlehema, emutini wa yena, hikuva ku ni xitlhavelo xa lembe rin'wana ni rin'wana xa yindlu hinkwayo ya yena.’ 
7 Loko a ku: ‘Hi swona!’ Ku ni ku rhula eka nandza wa wena; kambe loko a kariha ngopfu, tiva leswaku ku biha loku, ku kaneriwile hi yena. 
8 Wa nga kombisa nandza wa wena tintswalo ta wena leswi u endleke vunakulobye hi vito ra Yehovha ni nandza wa wena. Ni loko ku ni nandzu wun'wana eka mina, ndzi dlaye u ri wena, u ta ndzi yisela yini eka tata wa wena?” 
9 Yonatani a ku eka yena: “U nga vurisi sweswo! Kasi loko ndzi nga tiva kunene leswaku tatana u kanerile ku ku lovisa, ndzi nga ka ndzi nga ku tivisi xana?” 
10 Davhida a ku eka Yonatani: “I mani la nga ta ndzi tivisa timhaka leti, kumbe ku hlamula loko biha ka tata wa wena xana?” 
11 Yonatani a ku eka Davhida: “Tana, hi ya emasin'wini!” Kutani va ya havambirhi emasin'wini.
12 Kutani Yonatani a ku eka Davhida: “Yehovha i Xikwembu xa Israele! Kutakuloko ndzi vutisisile tatana, mundzuku kumbe mundlwana enkarhini wolowo, kutani timhaka ta yena ti lulamela Davhida, loko ndzi nga ku rhumeli munhu ku ku tivisa tona, 
13 Yehovha a endle hi matimba eka Yonatani, ni ku n'wi engetelela! Kambe loko tatana a rhandza ku ku endla leswo biha, ndzi ta ku tivisa, ndzi ku balekisa, u tifambela hi ku tsaka; ntsena Yehovha a ve na wena, kukotisa loko ingi a ri na tatana! 
14 Kutani loko ndza ha hanya, wa nga ndzi endlela hi vunene bya Yehovha leswaku ndzi nga fi. 
15 Kambe u nga tlherisi vunene bya wena endlwini ya mina hi masiku, hambiloko Yehovha a pulukanya valala va Davhida hinkwavo emisaveni.” 
16 Kutani Yonatani a endla xinakulobye ni yindlu ya Davhida, a ku: “Yehovha a a tirihisele eka valala va Davhida!” 
17 Yonatani a hlambanyisa kambe Davhida hi rirhandzu leri a n'wi rhandzeke ha rona; hikuva a a n'wi rhandza kukota moya wa yena.
18 Yonatani a ku: “Mundzuku n'weti wu ta vonaka, swi ta vonaka leswaku a u nga vi kona, hikuva xitshamo xa wena xi ta pfumala n'wini wa xona. 
19 U ta tshama masiku manharhu, kutani u ta ngirimela hi ku hatlisa, u ta ta endhawini leyi u tumbeleke eka yona siku ra mhaka; u tshama ekusuhi ni ribye ra Ezele. 
20 Loko ndzi ri mina, ndzi ta hoxa miseve minharhu etlhelo leri, kukotisa loko ngi ndzi komba pakana. 
21 Kutani ndzi ta rhumela wandzisanyana, ndzi ku eka yena: ‘Famba u lava miseve.’ Kutakuloko ndzi ku eka wandzisanyana: ‘Languta, miseve yi haleno ka wena, yi teke,’ u ta vuya, hikuva hinkwaswo swi ku lulamele, a ku na ku chava nchumu; Yehovha wa hanya. 
22 Kambe loko ndzi ku eka wandzisanyana: ‘Languta, miseve yi le mahlweni ka wena!’ Hi kona u nga ta famba, hikuva Yehovha a ku balekisa. 
23 Loko ri ri rito leri hi ri vuleke, mina na wena, waswivo, Yehovha u le xikarhi ka mina na wena hilaha ku nga heriki.”
24 Kavaloko Davhida a tumbela emasin'wini, kutani ku vonaka n'weti, kutani hosi yi tshamisa etafuleni ku dya swakudya. 
25 Hosi yi tshamisa hi laha yi toloveleke hakona exitshan'weni xa yona, exitshan'weni lexi nga ekhumbini, kutani Yonatani a yima, kambe Abinere a tshamisa ekusuhi na Sawulo; kambe xitshamo xa Davhida a xi nga ri na munhu. 
26 Sawulo a nga vulangi nchumu siku lero hikuva a a ku: “A humelele hi nchumu, a nga tengangi; kunene a nga tengangi.” 
27 Kutani siku leri tlhandlamaka, ri nga ra vumbirhi ra n'weti leyintshwa, xitshamo xa Davhida a xi nga ri na munhu; Sawulo a ku eka Yonatani, n'wana wa yena: “Hi ku yini leswi n'wana Yese a nga tangi eswakudyeni tolo, hambi ku ri namuntlha?” 
28 Yonatani a hlamula, a ku eka Sawulo: “Davhida u ndzi komberile ku pfumeleriwa ku ya eBetlehema. 
29 U te: ‘Wa nga ndzi tshika ndzi famba, hikuva ku ni xitlhavelo xa yindlu ya hina emutini, kutani makwerhu u ndzi lerisile ku ya kona; sweswi, loko ndzi kumile tintswalo emahlweni ka wena, ndzi ta hatlisa ndzi ya kona ndzi ta vonana ni vamakwerhu.’ Hikwalaho ka swona a nga tangi etafuleni ra hosi.”
30 Kavaloko Sawulo a karihela Yonatani a ku eka yena: “N'wana wa lunya ni wa nsele, xana a ndzi swi tivi leswaku u twanana ni n'wana Yese swi va tingana ta wena ni tingana ta vuhava bya mana wa wena? 
31 Hikuva hi mikarhi hinkwayo leyi n'wana Yese a nga ta hanya la emisaveni, u nga ka u nga tiyisiwi, hambi u ri wena, hambi byi ri vuhosi bya wena. Sweswi, rhuma vanhu va ya n'wi khoma va n'wi tisa eka mina, hikuva u fanekele hi rifu.” 
32 Yonatani a hlamula a ku eka Sawulo, tata wa yena: “U ta fela yini-ke? U endle yini xana?” 
33 Kutani Sawulo a tlakusa tlhari ra yena ku n'wi tlhava ha rona; sweswi Yonatani a tiva leswaku mhaka yi tiyile eka tata wa yena ku dlaya Davhida. 
34 Kutani Yonatani a huma etafuleni hi ku kariha ngopfu, a nga dyanga swakudya siku ra vumbirhi ra n'weti le yintshwa, hi ku va a twa ku vaviseka hikwalaho ka Davhida, hi ku va tata wa yena a n'wi sandzile ngopfu.
35 Ni mixo, Yonatani a huma ku ya emasin'wini laha a twananeke na Davhida; kambe wandzisanyana a a ri na yena. 
36 Kutani a ku eka wandzisanyana: “Tsutsuma, u ya lava miseve leyi ndzi nga ta yi copa.” Wandzisanyana a tsutsuma, kutani a hoxa nseve wu n'wi tlula; 
37 wandzisanyana a fika laha ku nga ni nseve lowu Yonatani a wu copeke, kutani Yonatani a huwelela eka wandzisanyana a ku: “Xana nseve a wu kona emahlweni ka wena-ke?” 
38 Kutani Yonatani a huwelela eka wandzisanyana, a ku: “Angwetla, u nga yimi!” Kutani wandzisanyana wa Yonatani a rhola nseve a vuya eka hosi ya yena. 
39 Kambe wandzisanyana a a nga tivi nchumu; a a ri Yonatani na Davhida ntsena lava nga tiva mhaka. 
40 Kavaloko Yonatani a neha matlhari ya yena eka wandzisanyana la ngi a ri na yena, a ku eka yena: “Famba u swi yisa emutini!”
41 Kuteloko wandzisanyana a sukile, Davhida a yima a languta edzongeni, a tiwisa ehansi emombyeni, a khinsama kanharhu. Kutani va ntswontswana va rila swin'we; Davhida a rila ngopfu ku tlurisa. 
42 Kutani Yonatani a ku eka Davhida: “Famba hi ku tsaka leswi hi nga hlambanyelana hi vito ra Yehovha, hi te: ‘Yehovha a a ve exikarhi ka mina na wena, ni le xikarhi ka vana va mina ni vana va wena hi masiku!’ ” 
43 Kutani Davhida a suka a famba, kambe Yonatani a tlhela a nghena emutini.
1 SAMIELE 21
01 Kutani Davhida a ya eNobo eka Ahimeleke, muprista. Ahimeleke a ya hlangana na Davhida hi ku rhurhumela, a ku eka yena: “Xana u ri swaku ha yini, a ku na munhu na wena ha yini-ke?” 
2 Davhida a hlamula, a ku eka Ahimeleke, muprista: “Hosi yi ndzi lerisele mhaka, yi te: ‘Ku nga tshuki ku va na munhu la tivaka mhaka leyi ndzi ku rhumelaka yona, ni ku lerisa loku ndzi ku leriseke.’ Loko va ri vanhu va mina, ndzi va kombisile kun'wana ni kun'wana. 
3 Sweswi, u na yini emavokweni ya wena? Ndzi nyike swinkwa swa ntlhanu, hambi swi ri leswi u nga ta swi kuma.” 
4 Muprista a hlamula, a ku eka Davhida: “A ndzi na vuswa bya masiku, kambe ku ni swinkwa leswi hlawuriweke; loko ntsena vanhu va wena va avanile ni vavasati.” 
5 Davhida a hlamula a ku eka muprista: “Ku ni masiku manharhu leswi hi nga riki na vavasati, loko swi ri swibya swa vanhu va mina swi basile; kutani, hambi ndlela leyi yi nga basanga, yi ta kwetsimisiwa namuntlha hi swibya.” 
6 Kavaloko muprista a n'wi nyika swinkwa leswi hlawuriweke, hikuva a ku nga ri na vuswa byin'wana loko swi nga ri swinkwa swa xikombiso leswi va swi suseke emahlweni ka Yehovha, va ta veka kona swinkwa leswi kufumelaka siku va tekeke swin'wana.
7 Kambe nandza un'wana wa Sawulo, a a ri kona siku lero, a hlwerisiwe emahlweni ka Yehovha. Vito ra yena a a ri Dowege wa Edomu, a a ri ndhuna ya varisi va Sawulo. 
8 Kutani Davhida a ku eka Ahimeleke: “Xana a ku na tlhari, hambi ri ri banga ekusuhi na wena-ke? Hikuva a ndzi tekanga banga ra mina, hambi ma ri matlhari ya mina, hikuva mhaka ya hosi yi ndzi hatlisele.” 
9 Muprista a ku: “Ku ni banga ra Goliyadi, Mufilista, loyi u n'wi dlayeke enkoveni wa mikanyi, hi rona, ri phutseriwile engubyini endzhaku ka efodi; loko u rhandza ku ri teka, ri teke, hikuva a ku na rin'wana kwala.” Kutani Davhida a ku: “A ku na rin'wana leri fanaka na rona, ndzi nyikete rona.”
10 Kavaloko Davhida a suka a baleka siku lero emahlweni ka Sawulo, a ya eka Akixi, hosi ya Gati. 
11 Kutani malandza ya Akixi ma ku eka yena: “Loyi a hi Davhida hosi ya tiko xana? A hi yena loyi va n'wi yimbeleleke tinsin'wini, va ku:
12 Davhida a nghenisa marito lawa embilwini ya yena, kutani a chava ngopfu Akixi, hosi ya Gati. 
13 Kutani a endla swange a hlanya emahlweni ka vona, a tsala marimba ya tinyangwa, a tshika rihlakahla ri xiririka emalebvini ya yena.
14 Akixi a ku eka malandza ya yena: “Ma vona kunene leswaku munhu loyi u ni rihuhu; mi n'wi tisele yini ka mina? 
15 Xana lava hlanyaka va pfumariwa eka mina, leswi mi ndzi tiseleke loyi leswaku a ta hlanya emahlweni ka mina? Xana loyi a nga nghena endlwini ya mina-ke?”
1 SAMIELE 22
01 Davhida a suka kona, a tsutsumela ebakweni ra Adulama. Kutani vamakwavo ni yindlu hinkwayo ya tata wa yena va swi twa, va ngirimela kona eka yena. 
2 Kavaloko vanhu hinkwavo lava nga eku chaveni, ni hinkwavo lava ingi va ri ni milandzu ni hinkwavo lava vavisekaka emimoyeni ya vona, va hlengeletana eka yena, kutani a va hosi ya vona. Vanhu lava lavaka ku va mune wa madzana a va ri na yena.
3 Davhida a suka kona, a ya eMispe wa Mowabu; kutani a ku eka hosi ya Mowabu: “Wa nga pfumelela tatana na manana va tshama eka wena, ndzi ko ndzi tiva leswi Xikwembu xi nga ta endla swona ha mina.” 
4 Kavaloko a va tisa emahlweni ka hosi ya Mowabu; kutani va tshama eka yena hi masiku hinkwawo lawa Davhida a tshamaka ekhokholweni ha wona.
5 Kutani Gadi, muprofeta, a ku eka Davhida: “U nga tshami ekhokholweni; suka u ya etikweni ra Yuda.” Kutani Davhida a suka a ya exihlahleni xa Hereti.
6 Kutani Sawulo a twa leswaku vanhu va tiva timhaka ta Davhida ni ta vanhu lava ngi va ri na yena. Kambe Sawulo a a tshamisile eGibeya, ehansi ka nkuhlu, exitsungeni; a a ri ni tlhari evokweni ra yena, ni malandza ya yena hinkwawo a ma yimile ekusuhi na yena. 
7 Kavaloko Sawulo a ku eka malandza ya yena lama yimeke ekusuhi na yena: “Yingisani, va Benjamini! Xana n'wana Yese u ta mi nyika hinkwenu masimu ni tivhinya? Xana u ta mi veka hinkwenu tindhuna ta khume ra madzana ni ta dzana, 
8 leswi mi twananeke ku ndzi pfuka, hikuva a ku na munhu la ndzi byelaka leswaku n'wananga u endlile xinakulobye ni n'wana Yese, na swona a ku na un'we wa n'wina la ndzi vavisekelaka, a ndzi byela leswaku n'wananga a ndzi pfuxele nandza wa mina ku ndzi etlelela hilaha a swi endlaka hakona namuntlha!”
9 Kutani Dowege, wa Edomu, la yimeke swin'we ni malandza ya Sawulo, a hlamula a ku: “Ndzi vonile n'wana Yese a ta eNobo eka Ahimeleke, n'wana Ahituba. 
10 Kutani Ahimeleke u n'wi vutisisile Yehovha a n'wi nyika timbuva, kambe u n'wi nyika ni banga ra Goliyadi, Mufilista.”
11 Kutani hosi yi rhuma ku ya vitana Ahimeleke n'wana Ahituba, muprista, ni yindlu hinkwayo ya tata wa yena, va ri vaprista lava nga eNobo; kutani va ta hinkwavo ehosini. 
12 Sawulo a ku: “Wa nga yingisa n'wana Ahituba.” Kutani a ku: “Hi mina loyi, hosi yanga.” 
13 Sawulo a ku eka yena: “Xana mi ndzi dlumamele yini wena ni n'wana Yese, leswi u n'wi nyikeke vuswa ni banga kutani u n'wi vutisisile Yehovha, leswaku a ndzi pfuka, a ndzi etlelela hilaha a endlaka hakona namuntlha?” 
14 Ahimeleke a hlamula, a ku eka yena: “I mani exikarhi ka malandza hinkwawo ya wena la tshembekaka kukotisa Davhida, mukon'wana wa hosi yi nga ndhuna leyi tivaka timhaka ni leyi dzunisiwaka endlwini ya wena? 
15 Xana ndzi sungula namuntlha ku n'wi vutisela Xikwembu xana? Mhaka leyi yi le kule na mina! Hosi yi nga vekeli nandza wa yona nandzu ni wun'we, hambi ka un'wana wa yindlu ya tatana, hikuva exikarhi ka timhaka hinkwato leti, nandza wa wena a nga tivi mhaka ni yin'we, hambi leyitsongo, hambi leyikulu.”
16 Kutani hosi yi ku eka yena: “U ta fa kunene, wena Ahimeleke, ni yindlu hinkwayo ya tata wa wena.” 
17 Kutani hosi yi ku eka malandza lama yimeke ekusuhi na yena: “Hundzukani mi dlaya vaprista va Yehovha, hikuva na vona va twanana na Davhida, va swi tivile swinene leswaku a a baleka, kambe a va ndzi tivisanga nchumu.” Kambe malandza ya hosi ma ala ku tlakusa mavoko ya vona ehenhla ka vaprista va Yehovha. 
18 Kutani hosi yi ku eka Dowege: “Wena, hundzuka, u dlaya vaprista.” Kutani Dowege, wa Edomu, a hundzuka a dlaya vaprista. A dlaya siku lero vanhu va 85 lava ambaleke efodi ya ntsembyana. 
19 Kutani Sawulo a hlasela Nobo, muti wa vaprista, hi vukari bya banga, a dlaya vavanuna ni vavasati ni vana ni swihlangi, ni tihomu ni timbhongolo ni tinyimpfu, a heta hinkwaswo hi vukari bya banga.
20 Ku baleka un'wana wa vana va Ahimeleke, n'wana Ahituba, vito ra yena a a ri Abiyatara; a tsutsumela eka Davhida. 
21 Kutani Abiyatara a vikela Davhida leswaku Sawulo u dlayile vaprista va Yehovha. 
22 Davhida a ku eka Abiyatara: “Ndzi swi tivile swinene siku leri Dowege wa Edomu, la ngi a ri kona leswaku a nga ka a nga tshiki ku ya byela Sawulo timhaka. Hi mina ndzi nga ni nandzu wa rifu ra yindlu hinkwayo ya tata wa wena. 
23 Tshama na mina u nga chavi, hikuva loyi a lavaka vutomi bya mina a lava vutomi bya wena; u ta hlayisiwa swinene ka mina.”
1 SAMIELE 23
01 Kutani va ya byela Davhida, va ku: “Waswivo, Vafilista va hlasela Keyila, va ri karhi va phanga swivuya.” 
2 Kavaloko Davhida a vutisa Yehovha, a ku: “Xana ndzi ta ya hlasela Vafilista lava?” Yehovha a ku eka Davhida: “Famba, u ta hlula Vafilista kutani u ta ponisa Keyila.” 
3 Kambe vanhu va Davhida va ku eka yena: “Waswivo, ni haleno etikweni ra Yuda ha ha chava, kutani hi ta ku yini loko hi ya eKeyila, hi ya lwa ni tinyimpi ta Vafilista?” 
4 Davhida a vutisa kambe Yehovha, kutani Yehovha a n'wi hlamula, a ku: “Pfuka, u ngirimela eKeyila, hikuva ndzi ta nyiketa Vafilista emavokweni ya wena.” 
5 Sweswo Davhida a suka ni vanhu va yena, a ya eKeyila, a lwa ni Vafilista, a teka mitlhambi ya vona, a va hlula swinene. Sweswo Davhida a ponisa vaaki va Keyila.
6 Kakuloko Abiyatara, n'wana Ahimeleke, a balekela eka Davhida eKeyila, efodi a yi ri evokweni ra yena.
7 Kutani va ya tivisa Sawulo leswaku Davhida u nghene eKeyila. Sawulo a ku: “Xikwembu xi n'wi nyiketile emavokweni ya mina; hikuva u tipfalele emutini lowu nga ni timbanti ni tinghole.” 
8 Kutani Sawulo a vitana tiko hinkwaro va huma nyimpi, va ta ngirimela eKeyila, va rhendzela Davhida ni vanhu va yena. 
9 Kambe Davhida a swi tiva leswaku Sawulo a a n'wi lava, kutani a ku eka Abiyatara, muprista: “Tisa efodi!” 
10 Kutani Davhida a ku: “Yehovha, Xikwembu xa Israele, nandza wa wena u swi twile leswaku Sawulo a lava ku nghena eKeyila ku herisa muti hikwalaho ka mina. 
11 Xana vanhu va Keyila va ta ndzi nyiketa emavokweni ya yena-ke? Xana Sawulo u ta ngirimela hilaha nandza wa wena a swi tweke hakona? Oho Yehovha, Xikwembu xa Israele! Wa nga tivisa nandza wa wena!” Yehovha a hlamula, a ku: “U ta ngirimela.” 
12 Kutani Davhida a ku: “Vanhu va Keyila va ta ndzi nyiketa emavokweni ya Sawulo, mina ni vanhu va mina xana?” Yehovha a ku: “Va ta mi nyiketa.”
13 Kavaloko Davhida a suka ni vanhu va yena, va lava ku va vavanuna va 600, kutani va huma eKeyila va famba va rhendzeleka hilaha va swi kotaka hakona. Kutani va tivisa Sawulo leswaku Davhida u tsutsumile u suke eKeyila kutani a tshika ku humesa nyimpi.
14 Davhida a tshama emananga, emakhokholweni, kutani a tshama entshaveni ya mananga ya Zifi; Sawulo a a n'wi lava masiku hinkwawo, kambe Xikwembu a xi n'wi nehanga emavokweni ya yena.
15 Davhida a vona leswaku Sawulo a a humile ku lava vutomi bya yena, kutani a tshama emananga ya Zifi, exihlahleni. 
16 Kambe Yonatani n'wana Sawulo, a suka a ya eka Davhida exihlahleni, kutani a tiyisa mavoko ya yena eka Xikwembu. 
17 A ku eka yena: “U nga chavi, hikuva voko ra tatana Sawulo ri nga ka ri nga ku kumi; u ta fuma Israele, na mina ndzi ta va ndhuna ya wena; tatana Sawulo wa swi tiva na yena.” 
18 Kavaloko va endla xinakulobye vona havambirhi emahlweni ka Yehovha. Kutani Davhida a tshama exihlahleni Yonatani yena, a tlhelela endlwini ya yena.
19 Va ka Zifi va tlhandlukela eka Sawulo eGibeya, va ku: “Davhida a nga tumbelanga exikarhi ka hina, hambi emakhokholweni hambi exihlahleni, hambi exitsungeni xa Hakila, lexi nga exineneni ka rivala xana? 
20 Sweswi, wee hosi, leswi mbilu ya wena yi navelaka ngopfu ku ngirimela, u nga ngirimela, kutani hi ta n'wi nyiketa emavokweni ya hosi.” 
21 Sawulo a ku eka vona: “A mi katekisiwe hi Yehovha hikuva mi ndzi twele vusiwana. 
22 Fambani-ke, mi vutisisa swinene mi ta tiva ni ku vona ndhawu ya yena laha nenge wa yena wu nga kona; ni loyi a n'wi voneke kona; hikuva va ndzi byerile leswaku u tlharihile ngopfu.” 
23 Mi ta vona ni ku tiva vutumbelo bya yena hinkwabyo; kutani mi ta tlhela eka mina mi ndzi byela mahungu lama tiyeke, kutani ndzi ta famba na n'wina; kungakuloko a ri etikweni leri, ndzi ta n'wi lavisisa exikarhi ka madzanadzana hinkwawo ya Yuda. 
24 Kutani va suka va famba va ya Zifi, va rhangela Sawulo. Yena Davhida ni vanhu va yena, a va ri emananga ya Mawoni, erivaleni edzongeni ka mananga lamakulu.
25 Kutani Sawulo a suka ni vanhu va yena, a ya lava Davhida; kambe Davhida a tivisiwa mahungu lawa, kutani a suka emaribyeni, a tshama emananga ya Mawoni. Sawulo a swi twa, kutani a landzelela Davhida emananga ya Mawoni. 
26 Sawulo a a famba hitlhelo rin'wana ra ntshava, kambe Davhida ni vanhu va yena, va famba hitlhelo rin'wana ra ntshava. Kakuloko Davhida a tsutsuma ku balekela Sawulo, Sawulo ni vanhu va yena a va ri karhi va lava ku rhendzelekela Davhida ni vanhu va yena ku va khoma. 
27 Kambe ntsumi yi fika eka Sawulo, yi ku: “Hatlisa u ta, hikuva Vafilista va nghene etikweni.” 
28 Sawulo a tshika ku hlongorisa Davhida, kutani a tlhela ku ya hlangana ni Vafilista.
 Hikwalaho, va thyile xivandla lexi, Sela-Maklekoto (Ribye ra ku hambana).
1 SAMIELE 24
01 Davhida a suka kona, a ya tshama emakhokholweni ya Eni-Gedi. 
2 Kutani kuteloko Sawulo a tlhela eku hlongoriseni ka Vafilista, va ta n'wi byela, va ku: “Waswivo, Davhida u le mananga ya Eni-Gedi.” 
3 Kavaloko Sawulo a teka vanhu va 3 000 lava hlawuriweke eIsraeleni hinkwawo, kutani a ya lava Davhida ni vanhu va yena emaribyeni ya tintshembe. 
4 A ya fika emadyelweni ya tinyimpfu; endleleni a ku ri ni bako kona, kutani Sawulo a nghena eka rona ku tifunengeta milenge; kambe Davhida ni vanhu va yena a va ri emakun'weni ya bako. 
5 Kutani vanhu va Davhida va ku eka yena: “Hi rona siku Yehovha a ku byelaka, a ku: ‘Waswivo, ndzi nyiketa nala wa wena emavokweni va wena: u n'wi endla hilaha u swi rhandzaka hakona.’ ” Kambe Davhida a pfuka a ya xeka hi vutlhari nguvu ya Sawulo. 
6 Kutani ndzhaku ka swona, ripfalo ra yena ri n'wi tshinya, hikuva a a xekile nguvu ya Sawulo. 
7 Kutani a ku eka vanhu va yena: “Yehovha a a ndzi sivele ku endlela hosi ya mina, a nga muhlawuriwa wa Yehovha, mhaka leyi, ndzi tlakusa voko ra mina ehenhla ka yena! Hikuva i muhlawuriwa wa Yehovha.” 
8 Sweswo Davhida a yimisa vanhu va yena hi marito lawa, kutani a nga va pfumelelanga ku pfuka Sawulo. Kutani Sawulo a pfuka a huma ebakweni, a famba hi ndlela ya yena.
9 Endzhaku ka swona, Davhida a pfuka a huma ebakweni kutani a huwelela endzhaku ka Sawulo, a ku: “Oho hosi! Hosi yanga!” Sawulo a languta endzhaku ka yena, kutani Davhida a korhama ehansi hi mombo wa yena, a khinsama. 
10 Kutani Davhida a ku eka Sawulo: “U yingisela yini marito ya vanhu lava ku byelaka, va ku: ‘Waswivo, Davhida a lava ku ku dyohela’? 
11 Wa swi vona sweswi hi mahlo ya wena leswaku Yehovha a a ku nyiketile emavokweni ya mina ebakweni. Va ndzi byele ku ku dlaya, kambe ndzi ku tsetselerile, ndzi ku: ‘Ndzi nga ka ndzi nga tlakusi voko ra mina ehenhla ka hosi ya mina, hikuva u muhlawuriwa wa Yehovha.’ 
12 Languta tatana, vona nguvu ya wena evokweni ra mina. Leswi ndzi xekeke nguvu ya wena ndzi nga ku dlayanga, tiva ni ku vona leswaku a ku na ku biha ni ku dlaya evokweni ra mina, ni leswaku a ndzi ku dyohelanga; kambe wena wa ndzi hlongorisa ku ndzi tekela vutomi. 
13 Yehovha a a ve muavanyisi exikarhi ka mina na wena; Yehovha kambe a ndzi rihisela eka wena; ntsena voko ra mina ri nga ka ri nga vi ehenhla ka wena. 
14 Hilaha xivuriso xa va khale xi nga te: ‘Swo biha swi huma eka lavo biha,’ kambe voko ra mina ri nga ka ri nga vi ehenhla ka wena. 
15 Hosi ya Israele yi humile endzhaku ka mani xana? U landzela mani xana? I mbyana leyi feke, kumbe vutseka xana? 
16 Yehovha u ta va muavanyisi, u ta avanyisa xikarhi ka mina na wena! A a vone, kambe a a kanele mhaka ya mina, kutani a a ndzi ponise evokweni ra wena.”
17 Kuteloko Davhida a hetile ku byela Sawulo marito lawa, Sawulo a ku: “Xana i rito ra wena, Davhida, n'wananga?” Kutani Sawulo a tlakusa rito a rila. 
18 Kutani a ku eka Davhida: “Wa ndzi tlula hi ku lulama, hikuva u ndzi tlherisele leswinene, kambe mina ndzi ku tlherisele leswo biha. 
19 U kombisile namuntlha leswaku u ndzi endle hi vunene: Yehovha u ndzi vekile namuntlha emavokweni ya wena, kambe a ku ndzi dlayanga. 
20 Loko munhu a hlangana ni nala wa yena, xana a n'wi tshika a famba endleleni ya yena hi ku tsaka xana? Yehovha a a ku tlherisele hi vunene, hikwalaho ka leswi u ndzi endleleke namuntlha. 
21 Sweswi, ndza swi tiva leswaku u ta va hosi, ni leswaku vuhosi bya Israele byi ta tiya evokweni ra wena. 22 Kambe sweswi, ndzi hlambanyele hi Yehovha leswaku u nga ka u nga herisi vana va mina endzhaku ka mina ni ku hlangula vito ra mina endlwini ya tatana.” 
23 Davhida a hlambanyela Sawulo, kutani Sawulo a suka a famba ekaya ka yena, kambe Davhida ni vanhu va yena va tlhandlukela ekhokholweni.
1 SAMIELE 25
01 Samiele a fa, kutani Vaisraele hinkwavo va hlengeletana, va n'wi rila, va n'wi lahla eRhama, ekaya ka yena. Kavaloko Davhida a suka, a ngirimela emananga ya Parani. 
2 EMawoni, a ku ri ni munhu loyi ingi rifuwo ra yena ri le Karmele. Munhu loyi a a fuwile ngopfu; a a ri ni tinyimpfu ta 3 000, ni timbuti ta 1 000, kutani a a yile eKarmele ku tsemela voya bya tinyimpfu ta yena. 
3 Vito ra munhu loyi a a ri Nabala, kambe vito ra nsati wa yena a a ri Abigayele. Nsati loyi, a a ri ni ku twisisa, a a sasekile, kambe nuna wa yena a a ri munhu wo nonon'hwa wa tihanyi. A a ri wa yindlu ya ka Kalebe.
4 Loko a ri emananga, Davhida a twa leswaku Nabala a a tsemela voya bya tinyimpfu ta yena. 
5 Kutani Davhida a rhuma majaha ya khume, a ku eka majaha lawa: “Tlhandlukelani eKarmele, mi ya eka Nabala, mi n'wi rungula hi vito ra mina. 
6 Mi ta ku eka yena: ‘Hanya swinene, ku rhula a ku ve na wena, ni yindlu ya wena, ni hinkwaswo leswi nga swa wena. 
7 Sweswi, ndzi twile leswaku u ni vatsemeri. Sweswi, varisi va wena a va ri na hina, a hi va karhatanga, kutani a va pfumalangi nchumu enkarhini hinkwawo lowu ngi va ri eKarmele. 
8 Vutisa malandza ya wena, ma ta ku byela. Majaha lawa, a makume tintswalo emahlweni ka wena, leswi hi fikeke hi siku ro tsaka. Wa nga nyika malandza va wena ni n'wana wa wena Davhida leswi u nga ta swi kuma evokweni ra wena.’ ”
9 Majaha ya Davhida ma fika, kutani ma byela Nabala hi vito ra Davhida marito lawa hinkwawo, kutani ma tshama ma miyela. 
10 Nabala a hlamula, a ku eka malandza ya Davhida: “Davhida i mani xana, ni n'wana Yese i mani? Emasikwini lawa, malandza ma tele lama balekelaka tihosi ta wona. 
11 Xana ndzi ta teka vuswa bya mina, ni mati ya mina, ni nyama ya mina, swi ri leswi ndzi swi lunghiseleke vatsemeri va mina, ndzi nyika vanhu lava ndzi nga va tiviki laha va humaka kona?”
12 Malandza ya Davhida ma tlhela ma ya byela Davhida timhaka hinkwato leti. 
13 Kutani Davhida a ku eka vanhu va yena: “Un'wana ni un'wana a a tibohe banga ra yena!” Kutani hinkwavo va hloma, na yena Davhida a hloma. Kutani vanhu lava lavaka ku va 400 va tlhandluka na yena; kambe vanhu va 200 va salela tinhundzu.
14 Kambe un'wanyana wa malandza ya Nabala a ya byela Abigayele, nsati wa Nabala, a ku: “Waswivo, Davhida u rhumile tintsumi, ti suka emananga ku ta rungula hosi ya hina, kambe u va karihele. 
15 Hambiswiritano vanhu lava, va hi endlele hi vunene, a va hi karhatanga, kambe a hi kiyelanga nchumu enkarhini hinkwawo lowu hi nga famba na vona, loko ha ha ri enhoveni. 
16 A va ri rihlampfu ra hina vusiku ni nhlekanhi, enkarhini hinkwawo lowu ngi hi ri na vona loko hi risa swifuwo. 
17 Sweswi, anakanya, u vona leswi u nga ta swi endla, hikuva khombo ri kaneriwile ehenhla ka hosi ya hina, ni yindlu ya yena hinkwayo; kambe leswi a nga munhu wa tihanyi ngopfu, hi tsandzeka ku vulavula na yena.”
18 Kavaloko Abigayele a hatlisa a teka madzana mambirhi ya swinkwa, ni tinghotsa timbirhi ta vhinyo, ni tinyimpfu ta ntlhanu leti swekiweke, ni swirhundzu swa ntlhanu swa mavele lama oxiweke, ni dzana ra mabuwu ya mihandzu ya vhinya leyi omeke, ni madzana mambirhi ya mabuwu ya makuwa, a swi bohela timbhongolweni. 
19 Kutani a ku eka malandza ya yena: “Ndzi rhangeleni ndzi ta mi landza.” Kambe a nga n'wi byelanga nchumu Nabala, nuna wa yena. 
20 Kutani, kuteloko a ngirimela entshaveni, a khandziyile mbhongolo, a famba laha ku tlhumeke, waswivo, Davhida ni vanhu va yena a va ngirimela emahlweni ka yena, kutani a hlangana na vona.
21 Kambe Davhida a ku: “Kunene ndzi hlayisile ntsena hinkwaswo leswi munhu loyi a swi fuweke emananga, ku nga kayivelanga nchumu eka leswi a swi fuweke; kutani a ndzi tlherisela ku saseka hi ku biha! 
22 Xikwembu a xi endle hi matimba ni ku engetelela, eka valala va Davhida, loko eka hinkwaswo swa yena ndzi siya munhu un'we a ha hanya loko dyambu ri huma!”
23 Kuteloko Abigayele a vona Davhida, a hatlisa a xika mbhongolweni, a wela ehansi emombyeni, emahlweni ka Davhida, a khinsama. 
24 Kutani a tiwisa emilengeni ya yena, a ku: “Nandzu wu na mina, hosi yanga. Wa nga pfumelela nandza wa wena ku vulavula na wena; u yingisa marito ya nandza wa wena. 
25 Hosi yanga yi nga tshuki yi anakanya munhu loyi wa tihanyi, a nga Nabala, hikuva hi rona vito ra yena, kunene Nabala i vito ra yena, ku ni vuhunguki eka yena. Loko ndzi ri mina, nandza wa wena, a ndzi vonanga majaha lawa u ma rhumeke. 
26 Kutani sweswi, hosi yanga, Yehovha wa hanya, ni moya wa wena wa hanya, Yehovha u ku sivele ku halata ngati ni ku tirihisela hi voko ra wena. Sweswi, valala va wena, ni lava lavelaka hosi yanga swo biha, a va kotise Nabala! 
27 Sweswi, nhlengo lowu nandza wa wena a wu tiselaka hosi yanga, u nga wu nyika majaha lama landzaka hosi yanga. 
28 Wa nga rivalela nandza wa wena nandzu, hikuva Yehovha u ta tiyisa kunene yindlu ya hosi yanga, hikuva hosi yanga yi lwa tinyimpi ta Yehovha, kutani ku biha ku nga ka ku nga kumiwi eka wena hi masiku hinkwawo ya wena. 
29 Loko munhu a pfuka ku ku landzela ni ku lava vutomi bya wena, vutomi bya hosi yanga byi ta hlayiseka eka Yehovha, Xikwembu xa wena, enyandzeni ya vahanyi; loko byi ri vutomi bya valala va wena, u ta byi cukumeta ekule hi xipelupelu. 
30 Kutakuloko Yehovha a endlele hosi yanga hinkwaswo leswinene leswi a ku hlayeleke swona, ni loko a ku vekile hosi ya Israele, 
31 a yi nga vi mhaka ya ku khomisa tingana kumbe ya ku khunguvanyisa hosi yanga loko ngi yi halatile ngati ntsena, ni loko hosi yanga yi tirihisele yi ri yona. Kambe kutakuloko Yehovha a katekisile hosi yanga, u ta tsundzuka nandza wa wena.”
32 Davhida a ku eka Abigayele: “A ku katekisiwe Yehovha, Xikwembu xa Israele, loyi a ku rhumeke namuntlha ku ta hlangana na mina. 
33 Kambe a ku katekisiwe ku twisisa ka wena, a ku katekisiwe na wena loyi u ndzi siveleke namuntlha ku halata ngati ni ku tirihisela hi voko ra mina! 
34 Loko a swi nga ri sweswo, Yehovha, Xikwembu xa Israele, la ndzi siveleke ku ku endla leswo biha, wa hanya, loko u nga hatlisangi ku ta hlangana na mina, a ku nga ti sala nchumu eka Nabala, hambi a ri munhu un'we, dyambu ri nga si huma.”
35 Kutani Davhida a amukela evokweni ra yena leswi a n'wi tiseleke. Kutani a ku eka yena: “Tlhela hi ku tsaka endlwini ya wena; languta, ndzi yingisile rito ra wena, ndzi ku tsetselerile.”
36 Abigayele a fika eka Nabala, kutani waswivo, a a endla endlwini ya yena xifihlulo kukota xifihlulo xa hosi; kutani mbilu ya Nabala yi tsakile; a pyopyiwile ngopfu; kambe a nga n'wi byelanga nchumu, hambi lexitsongo, hambi lexikulu ri ko ri xa. 
37 Ni mixo, loko Nabala a xalamukile, nsati wa yena a n'wi vikela timhaka teto, kutani mbilu ya yena yi fa endzeni ka yena, yi fana ni ribye. 
38 Kuteloko ku hundzile masiku lama lavaka ku va khume. Yehovha a ba Nabala, kutani a fa.
39 Davhida a twa leswaku Nabala u file, kutani a ku: “A ku katekisiwe Yehovha la kaneleke mhaka ya mina exisandzwini lexi Nabala a ndzi sandzeke ha xona, kutani a sivele nandza wa yena ku dyoha, Yehovha u tlherisile ku biha ka Nabala enhlokweni ya yena.” Kavaloko Davhida a rhuma vanhu eka Abigayele ku n'wi vutela yena.
40 Malandza ya Davhida, kuteloko ma fikile eka Abigayele eKarmele, ma n'wi byela, ma ku: “Davhida u hi rhumele eka wena ku ku teka leswaku u va nsati wa yena.” 
41 Kutani a pfuka, a khinsama, a ku: “Waswivo, nandza wa wena u ta va khumbi leri nga ta hlantswa milenge ya malandza ya hosi yanga.” 
42 Kutani Abigayele a hatlisa a pfuka, a khandziya mbhongolo, a landziwa hi vanhwanyana va ntlhanu. A landza tintsumi ta Davhida, kutani a va nsati wa yena.
43 Davhida a a tekile na Ahinowama wa Yizriele, kutani havambirhi va ri vasati va yena. 
44 Kambe Sawulo a a nyikile Palati, n'wana Layixi, wa Galimi, n'wana wa yena, Mikala, nsati wa Davhida.
1 SAMIELE 26
01 Vanhu va Zifi va ta eka Sawulo eGibeya, va ku: “Davhida a nga tumbelanga exitsungeni xa Hakila, ku langutene ni mananga xana?” 
2 Kavaloko Sawulo a pfuka, a ngirimela emananga ya Zifi, a ri ni vanhu lava hlawuriweke Vaisraele va 3 000, a ya lava Davhida emananga ya Zifi. 
3 Kutani Sawulo a gova exitsungeni xa Hakila, ku langutene ni rivala, kusuhi ni ndlela; kambe Davhida a a tshamile emananga, kutani a vona leswaku Sawulo a a tile ku ta n'wi lava emananga. 
4 Davhida a rhuma tinhlori, kutani a tiva leswaku Sawulo u fikele kunene. 
5 Kavaloko Davhida a suka a ya laha Sawulo a goveke kona Davhida a vona ndhawu leyi Sawulo e etleleke ka yona na Abinere, n'wana Neri, ndhuna ya nyimpi ya yena. Sawulo a a etlele exikarhi ka tigolonyi, kutani tiko a ri govile ematlhelweni hinkwawo ya yena.
6 Kutani Davhida a vulavula na Ahimeleke, Muhiti, na Abixayi, n'wana Seruya makwa Yowabu, a ku eka vona: “I mani la nga ta xikela na mina eka Sawulo emagoveleni?” Abixayi a ku: “Mina, ndzi ta famba na wena.” 
7 Kavaloko Davhida na Abixayi va ya fika nivusiku ekusuhi ni nyimpi, kutani maswivo, Sawulo a etlele vurhongo exikarhi ka tigolonyi, kambe tlhari ra yena ri dzimiwile ehansi evuseketelweni bya yena. Kambe Abinere ni vanhu va tiko a va etlele ematlhelweni ya yena. 
8 Abixayi a ku eka Davhida: “Namuntlha Xikwembu xi nyiketile nala wa wena evokweni ra wena; sweswi ndzi pfumelele ndzi n'wi tlhava hi tlhari, ndzi n'wi bela ehansi kan'we; a ndzi nga ha bi ra vumbirhi.” 
9 Davhida a ku eka Abixayi: “U nga tshuki u n'wi dlaya, hikuva i mani la nga ta tlakusa voko ehenhla ka muhlawuriwa wa Yehovha, a nga vi na nandzu xana?” 
10 Davhida a ku: “Yehovha wa hanya! I Yehovha ntsena a nga ta n'wi ba, hambi siku ra ku fa ka yena ri fika, kumbe loko a ya eku lweni a dlawa kona! 
11 Yehovha a a ndzi sivele ku tlakusa voko ra mina ehenhla ka muhlawuriwa wa Yehovha! Sweswi, teka tlhari leri nga evuseketelweni bya yena, ni nghotsa ya mati, kutani hi suka hi famba.” 
12 Davhida a teka tlhari ni nghotsa evuseketelweni bya Sawulo, kutani va famba. Kambe a va voniwanga hi munhu ni ku tiviwa; a ku pfukanga na un'we, hikuva a va etlele hinkwavo; Yehovha a a va etlerisile hi vurhongo lebyo tika.
13 Davhida a pelela etlhelo rin'wana, kutani a yima enhlohlorhini ya ntshava a ri kule; mpfhuka lowo leha wu ri exikarhi ka vona. 
14 Kutani Davhida a huwelela eka nyimpi ni ka Abinere, n'wana Neri, a ku: “Xana a ku hlamuli Abinere?” Kutani Abinere a hlamula a ku: “U mani, wena la huwelelaka eka hosi?” 
15 Davhida a ku eka Abinere: “A ku wanuna xana? I mani la fanaka na wena eIsraeleni xana? A ku hitekelanga hosi, mufumi wa wena xana? Hikuva un'wana wa tiko u tile ku ta dlaya hosi, n'wini wa wena. 
16 A hi swona leswi u swi endleke. Yehovha wa hanya! Mi fanekele hi rifu n'wina mi nga hitekelangiki n'wini wa n'wina, a nga muhlawuriwa wa Yehovha. Languta sweswi, ri kwihi tlhari ra hosi, ni nghotsa ya mati, leswi ngi swi ri evuseketelweni bya yena xana?”
17 Sawulo a tiva rito ra Davhida, kutani a ku: “Xana a hi rito ra wena, n'wananga, Davhida?” Davhida a ku: “I rito ra mina, wee hosi, n'wini wanga.” 
18 A ku: “Xana hosi yanga yi hlongorisela yini sweswo nandza wa yena? Hikuva ndzi endle yini xana? Ku dyoha ku kwihi evokweni ra mina xana? 
19 Sweswi hosi yanga yi nga yingisa marito ya nandza wa yena! Loko a ri Yehovha la ku susumetaka ku ndzi hlongorisa, a a amukele mhamba! Kambe loko va ri vanhu, a va rhukaniwe emahlweni ka Yehovha, hikuva va ndzi hlongorile ku ndzi sivela ku hlangana ni ndzhaka ya Yehovha, va te: ‘Famba u ya tirhela swikwembu swin'wana!’ 
20 Sweswi, ngati ya mina yi nga tshuki yi wela ehansi kule ni mombo wa Yehovha; hikuva hosi ya Israele yi humile ku ya lava vutseka, kukotisa munhu loko a hlongorisa n'hwari etintshaveni.”
21 Kavaloko Sawulo a ku: “Ndzi dyohile; tlhela, n'wananga Davhida, hikuva ndzi nga ka ndzi nga ku dyoheli, hikuva namuntlha vutomi bya mina a byi ri ni risima ngopfu emahlweni ka wena. Waswivo, ndzi endlile hi vuphukuphuku, ndzi ni nandzu lowukulu ngopfu.” 
22 Davhida a hlamula, a ku: “Tlhari ra hosi hi leri; a ku te jaha rin'wana ra wena ri ta ri teka. 
23 Yehovha u ta tlherisela un'wana ni un'wana hi vunene bya yena ni ku tshembeka ka yena, hikuva Yehovha a a ku vekile namuntlha emavokweni ya mina, kambe a ndzi rhandzanga ku tlakusa voko ra mina ehenhla ka muhlawuriwa wa Yehovha. 
24 Waswivo, kukotisa leswi namuntlha vutomi bya wena a byi ri ni risima ngopfu emahlweni ka mina, vutomi bya mina byi ta va ni risima sweswo emahlweni ya Yehovha, kutani u ta ndzi ponisa emakhombyeni hinkwawo.” 
25 Kutani Sawulo a ku eka Davhida: “A ku katekisiwe n'wananga, Davhida! Kunene u ta katekisiwa emitirhweni ya wena.” 
26 Kutani Davhida a famba endleleni ya yena, kambe Sawulo a tlhelela ekaya ka yena.
1 SAMIELE 27
01 Kutani Davhida a ehleketa embilwini ya yena, a ku: “Ndzi ta dlawa siku rin'wana hi mavoko ya Sawulo; a ndzi na ku endla kun'wana loko ku nga ri ku tsutsumela etikweni ra Vafilista; Sawulo a ta tshika ku ndzi lava etikweni hinkwaro ra Israele; sweswo ndzi ta chupuka evokweni ra yena.”
2 Kavaloko Davhida a pfuka a ri ni vanhu va yena va 600 kutani va kongoma eka Akixi, n'wana Mawoko, hosi ya Gati. 
3 Kutani Davhida a tshama na Akixi eGati, ni vanhu va yena, un'wana ni un'wana a ri ni va yindlu ya yena. Davhida a a ri ni vasati va yena vambirhi, Ahinowama wa Yizriele, na Abigayele, nsati wa Nabala, wa Karmele. 
4 Kutani va ya byela Sawulo leswaku Davhida u tsutsumela eGati, kambe a nga ha engetangi ku n'wi landzelela.
5 Davhida a ku eka Akixi: “Loko ndzi kumile tintswalo emahlweni ka wena a va ndzi nyike ndhawu emutini wun'wana wa miti ya le handle, ndzi ta aka kona; xana nandza wa wena u ta akela yini na wena entsindza?” 
6 Kutani siku lero, Akixi a n'wi nyika Sikilaga; hikwalaho Sikilaga i wa tihosi ta va Yuda ku fika namuntlha. 
7 Ntsengo wa masiku lawa Davhida a tshameke etikweni ra Vafilista, i lembe rin'we na mune wa tin'hweti.
8 Davhida ni vanhu va yena a va tlhandluka va ya hlasela Vagexuri ni Vagirizi, ni Vaamaleke, hikuva matiko lawa, a ma akile etikweni leri ma akeke khale eka rona, etlhelo ra Xuru, ni ku ya fika etikweni ra Egipta. 
9 Davhida a hlasela tiko leri, a dlaya vavanuna ni vavasati, a teka swifuwo, ni timbhongolo, ni tikamela, ni tinguvu, kutani a tlhelela eka Akixi. 
10 Kakuloko Akixi a vutisa, a ku: “A mi yile mi ya hlasela kwihi namuntlha xana?” Davhida a a ku: “Edzongeni ra Yuda, ni le dzongeni ra va Yerahamiele, ni le dzongeni ra Vakeni.”
11 Davhida a nga tshikanga munhu un'we a hanya, hambi a ri wanuna, hambi a ri wansati ku va tisa eGati, hikuva a a chava leswaku va nga ta vula timhaka tin'wanyana leti va nga kanetaka Davhida ha tona, va ku: “Davhida u endlile leswo karhi.” A tshama a endla sweswo emikarhini hinkwayo leyi a akeke etikweni ra le handle ka Vafilista. 
12 Kambe Akixi a a tshemba Davhida, a ku: “U tiendlele ndzhukano eka tiko ra yena ra Israele, kutani u ta va nandza wa mina hi masiku.”
1 SAMIELE 28
01 Emasikwini lawa, Vafilista va hlengeleta tinyimpi ta vona ku ya pfuka Vaisraele. Kavaloko Akixi a ku eka Davhida: “Wa swi tiva leswaku ndzi ta huma na wena ku ya emixaxeni ni vanhu va wena.” 
2 Davhida a ku eka Akixi: “U ta vonisisa leswi nga ta endliwa hi nandza wa wena.” Kutani Akixi a ku eka Davhida: “Hi swona, ndzi ta ku veka mulanguteri wa nhloko ya mina hi masiku.”
3 Samiele a a file, kutani Vaisraele hinkwavo a va n'wi rila; a va n'wi lahlile eRhama, emutini wa yena. Kambe Sawulo a a susile lava vitanaka vafi, ni vangoma, etikweni.
4 Kutani Vafilista va hlengeletana, va ya gova eXuneme. Kutani Sawulo a hlengeleta Vaisraele hinkwavo, va ta gova eGilibowa. 
5 Sawulo a vona magovela ya Vafilista, kutani a chava, mbilu ya yena yi rhurhumela ngopfu. 
6 Sawulo a vutisa Yehovha, kambe Yehovha a nga n'wi hlamulanga nchumu, hambi ku ri milorhweni, hambi hi Urimi, hambi hi vaprofeta.
7 Sawulo a ku eka malandza ya yena: “Ndzi laveleni wansati la tivaka ku vitana vafi, ndzi ta ya eka yena, ndzi n'wi vutisa.” Malandza ya yena ma ku eka yena: “Emutini wa Eni-Dori, ku ni wansati la tivaka ku vitana vafi.” 
8 Kutani Sawulo a tihundzula munhu un'wana, a ambala tinguvu tin'wana, a famba ni vanhu vambirhi. Va ya fika nivusiku eka wansati. Kutani Sawulo a ku: “Wa nga ndzi hlahluvela, hi ku vitana vafi, u ndzi vitanela loyi ndzi nga ta ku byela.” 
9 Wansati a ku eka yena: “Waswivo, wa tiva leswi endliweke hi Sawulo, hi laha a heriseke etikweni lava vitanaka vafi, ni vangoma, u ndzi vekela yini rindzi ku ndzi dlaya xana?” 
10 Kutani Sawulo a n'wi hlambanyela hi Yehovha, a ku: “Yehovha wa hanya! Ku nga ka ku nga ku humeleli ku biha emhakeni leyi.” 
11 Kutani wansati a ku: “Ndzi ta ku vitanela mani-ke?” A ku: “Ndzi vitanele Samiele.” 
12 Kuteloko wansati a vona Samiele, a ba huwa leyikulu, kutani wansati a ku eka Sawulo: “U ndzi kanganyisele yini-ke? Hi wena Sawulo!” 
13 Hosi yi ku eka yena: “U nga tshuki u chava! Kambe u vona yini xana?” Wansati a ku eka Sawulo: “Ndza vona xikwembu xin'wana lexi tlhandlukaka xi huma emisaveni.” 
14 Sawulo a ku eka yena: “Xivumbeko xa xona i xini xana?” A hlamula, a ku: “I nkulukumba la humaka, u ambele nguvu leyo leha.” Sawulo a tiva leswaku i Samiele, kutani a korhamela hansi hi mombo, a khinsama.
15 Samiele a ku eka Sawulo: “U ndzi pfuxele yini hi ku ndzi tlhandlukisa xana?” Sawulo a ku: “Ndzi le khombyeni lerikulu, hikuva Vafilista va lwa na mina, kambe Xikwembu xi sukile eka mina, a xa ha ndzi hlamuli, hambi ku ri hi vaprofeta, hambi hi milorho. Kutani ndzi ku vitanile leswaku u ndzi tivisa leswi ndzi fanelaka ku swi endla.” 
16 Samiele a ku: “U ndzi vutisela yini leswi Yehovha a ku sukeleke a hundzuke nala wa wena? 
17 Yehovha u endlile hilaha a vuleke hakona ha mina; Yehovha u handzurile vuhosi bya wena u byi nyikile warikwenu, Davhida. 
18 Hikuva a ku yingisangi rito ra Yehovha, a ku endlelanga Amaleke hi ku avanyisiwa ka vukari bya yena hikwalaho ka mhaka leyi, Yehovha u ku endlele sweswo namuntlha. 
19 Na swona Yehovha u ta nyiketa Israele na wena emavokweni ya Vafilista; kutani mundzuku, wena ni vana va wena mi ta va na mina. Yehovha u ta nyiketa ni mixaxa ya Israele emavokweni ya Vafilista.”
20 Kutani hi nomu lowu, Sawulo a wa ehansi hi xiyimo xa yena hinkwaxo, hikuva marito ya Samiele ma n'wi chavisile ngopfu, na swona a ku nga ha vanga na matimba eka yena, hikuva a nga dyanga nchumu siku hinkwaro ni vusiku hinkwabyo.
21 Wansati a ta eka Sawulo, kutani a vona leswaku a chava ngopfu, a ku eka yena: “Waswivo, nandza wa wena u yingisile rito ra wena, kambe ndzi vekile vutomi bya mina exandleni xa mina, ndzi yingisile marito lawa u ndzi byeleke wona. 
22 Kambe sweswi, wanga yingisa, na wena, rito ra nandza wa wena; u ndzi pfumelela ku veka emahlweni ka wena xipandzwa xa vuswa, u dya, u ta kuma matimba ku famba endleleni ya wena.” 
23 Kambe a ala, a ku: “Ndzi nga ka ndzi nga dyi.” Kambe malandza ya yena ni wansati va n'wi sindzisa, kutani a yingisa rito ra vona, a pfuka a tshamisa esangwini. 
24 Wansati a a ri ni rhole leri noneke; kutani a hatlisa a ri tlhava, a teka ni mapa a ma pfuva, a sweka swinkwa leswi nga riki na comela. 
25 A swi tisa emahlweni ka Sawulo ni le mahlweni ka malandza ya yena, va dya; kutani va pfuka va famba vusiku byebyo.
1 SAMIELE 29
01 Vafilista va hlengeleta tinyimpi ta vona hinkwato eAfeke; kutani Vaisraele a va govile ekusuhi ni xihlovo lexi nge Yizriele. 
2 Tihosi ta Vafilista a ti hundza hi madzana ni mavandla hi makume ya madzana; kutani Davhida ni vanhu va yena a va famba endzhaku, va ri na Akixi. 
3 Kutani tihosi ta Vafilista ti ku: “Vaheveru lava i yini xana?” Akixi a ku eka tihosi ta Vafilista: “A hi Davhida loyi ingi a ri nandza wa Sawulo, hosi ya Israele, loyi ngi a ri na mina masiku layo tala, hambi ma ri malembe; a ndzi kumanga nchumu eka yena, ku suka siku leri a fikeke eka mina ku fika namuntlha.”
4 Tihosi ta Vafilista ti n'wi karihela, ti ku eka yena: “Tlherisa munhu loyi, a a muke ekaya ka yena laha u n'wi akiseke kona, a nga ka a nga fambi eku lweni na hina, leswaku a nga tshuki a hundzuka nala wa hina eku lweni. Hikuva u ta kumisa ku yini tinswalo eka hosi ya yena, loko ku nga ri hi tinhloko ta vanhu lava xana? 
5 A hi Davhida loyi va nga hlamulana eku cineni, va n'wi dzunisa, va ku:
6 Kavaloko Akixi a vitana Davhida a ku eka yena: “Yehovha, wa hanya! U munhu la lulameke, a ndzi ta rhandza ku ku vona u huma u va u nghena na mina enyimpini, hikuva a ndzi kumanga ku biha eka wena ku suka siku leri u ngheneke eka mina ku fika namuntlha; kambe tihosi a ti ku tsakeri? 
7 Sweswi, tlhela u muka hi ku tsaka leswaku u nga endli nchumu lowo biha emahlweni ka tihosi ta Vafilista.” 
8 Davhida a ku eka Akixi: “Ndzi endle yini xana? U kume yini eka nandza wa wena, ku sungula siku leri ndzi teke mahlweni ka wena, ku fika namuntlha, leswaku ndzi siveriwa ku ya lwa ni valala va hosi, mufumi wanga xana?” 
9 Akixi a hlamula, a ku eka Davhida: “Ndza swi tiva, hikuva u lulamile emahlweni ka mina kukotisa ntsumi ya Xikwembu. Ntsena tihosi ta Vafilista ti ku: ‘A nga ka a nga tlhandluki na hina eku lweni.’ 
10 Sweswi, pfuka nimpundzu ni malandza ya hosi ya wena lama teke na wena; mi ta pfuka nimpundzu, kutani kutakuloko ri sungula ku xa, mi ta suka.” 
11 Sweswo Davhida a pfuka nimpundzu ni vanhu va yena, va suka wa ha ri mixo, va tlhelela etikweni ra Vafilista. Kambe Vafilista va tlhandlukela eYizriele.
1 SAMIELE 30
01 Kute siku ra vunharhu, loko Davhida a fika eSikilaga ni vanhu va yena, maswivo, Vaamaleke a va hlaserile edzongeni na Sikilaga; a va nghenile eSikilaga, va wu hisa hi ndzilo. 
2 A va khomile vavasati, ni lava va va kumeke lavatsongo ni lavakulu, va nga dlayanga munhu, va fambile na vona. 
3 Davhida a nghena ni vanhu va yena emutini; kutani va wu kuma wu hisiwile hi ndzilo, vasati va vona ni vana va vona va varisanyana ni vanhwanyana va khomiwile. 
4 Kavaloko Davhida ni tiko leri ngi ri ri na yena va tlakusa rito va rila, va kondza va nga ha ri na matimba ya ku rila. 
5 Vasati vambirhi va Davhida, a va khomiwile na vona, a a ri Ahinowama wa Yizriele, na Abigayele nsati wa Nabala, wa Karmele.
6 Davhida a a ri enhlomulweni lowukulu, hikuva vunyingi a byi ehleketa ku n'wi khandla hi maribye, hikuva mimoya ya vona hinkwavo a yi tele mbitsi, un'wana ni un'wana hikwalaho ka vana va yena. Kambe Davhida a lava matimba eka Yehovha, Xikwembu xa yena. 
7 Davhida a ku eka Abiyatara, muprista, n'wana Ahimeleke: “Wa nga ndzi tisela efodi.” Kavaloko Abiyatara a tisa efodi eka Davhida. 
8 Kutani Davhida a vutisa Yehovha, a ku: “Loko ndzi landzela nyimpi leyi, ndzi ta yi kuma xana?” A ku eka yena: “Yi landze, hikuva kunene u ta yi kuma, u ta kutsula.” 
9 Kutani Davhida a suka a ri ni vanhu va yena va 600, va ya fika exinambyaneni xa Besori, kutani lava seleke endzhaku va yima kona. 
10 Kambe Davhida a ya emahlweni a ri ni vanhu va 400, kutani vanhu va 200 va yima hikuva va karhele ngopfu, va tsandzeka ku wela xinambyana xa Besori.
11 Kutani va ya kuma Muegipta emananga, va n'wi tisa eka Davhida, va n'wi nyika vuswa a dya, va n'wi nwisa ni mati. 
12 Va n'wi nyika ni xipandzwa xa buwu ra makuwa, ni swidzumba swimbirhi swa vhinya leyi omeke; a dya swona kutani a kuma matimba, hikuva a a nga dyanga swakudya, a nga nwangi mati hi masiku manharhu, vusiku ni nhlekanhi. 
13 Kutani Davhida a ku eka yena: “U wa ka mani u huma kwihi xana?” A ku: “Ndzi ntsongwana wa Muegipta, a ndzi ri khumbi ra munhu wa Amaleke, kutani n'wini wanga u ndzi tshikile hikuva a ndzi vabya, sweswi ku hundze masiku manharhu. 
14 A hi yile hi ya hlasela edzongeni ra Vakereti ni le tikweni ra Yuda edzongeni ra ka Kalebe, kutani hi hisile Sikilaga.” 
15 Davhida a ku eka yena: “U nga ndzi fambisa eka nyimpi leyi xana?” Kutani a ku: “Ndzi hlambanyele hi Xikwembu leswaku u nga ka u nga ndzi dlayi, hambi ku ndzi nyiketa emavokweni ya n'wini wa mina, kutani ndzi ta ku fambisa eka nyimpi leyi.” 
16 Kavaloko a n'wi yisa kona. Kutani maswivo, a va hangalakile ematlhelweni hinkwawo ya tiko, va ri karhi va dya, va nwa va titsakela hi xuma hinkwaxo lexikulu lexi va xi phangeke etikweni ra Vafilista, ni le tikweni ra Yuda. 
17 Kutani Davhida a va hlasela, a sungula nimixo ku fika nimadyambu ya siku leri tlhandlamaka; a ku balekanga na un'we loko ma nga ri majaha ya 400 lama khandziyeke tikamela, ma tsutsuma ha tona. 
18 Davhida a kutsula hinkwaswo leswi tekiweke hi Vaamaleke; Davhida a kutsula ni vasati vambirhi va ka yena. 
19 A va pfumalanga munhu hambi lontsongo, hambi lonkulu, hambi va ri vana va varisanyana, hambi vanhwanyana, hambi xi ri xilo xin'wana xa xuma lexi phangiweke eka vona; Davhida a vuyisa hinkwaswo. 
20 Davhida a teka swifuwo hinkwaswo leswitsongo ni leswikulu; kutani vanhu va famba, va rhangela ntlhambi, va ku: “I xuma xa Davhida.”
21 Davhida a fika eka vavanuna va 200 lava ingi va karhele ku tlurisa, va tsandzeka ku n'wi landza, va siyiwile exinambyaneni xa Besori. Vona va huma ku ya hlangana na Davhida ni vanhu lava ngi va ri na yena. Kutani Davhida a va tshinelela a va vutisa ku tsaka ka vona. 
22 Kambe vanhu hinkwavo lavo biha ni va Beliyali exikarhi ka lava fambeke na Davhida, va vulavula, va ku: “Leswi a va nga fambanga na hina, hi nga ka hi nga va nyiki nchumu wa xuma lexi hi xi kutsuleke, loko ku nga ri eka un'wana ni un'wana nsati wa yena ni vana va yena va vavanuna; a va va teke va famba.” 
23 Kavaloko Davhida a ku: “Mi nga ka mi nga endlisi sweswo, vamakwerhu, hi leswi Yehovha a hi nyikeke swona; u hi hlayisile, kutani u nyiketile emavokweni ya hina nyimpi leyi teke ku ta lwa na hina. 
24 Kutani i mani la nga ta mi yingisa emhakeni leyi? Hikuva ku averiwa ka loyi a fambeke eku lweni u ta fana ni ku averiwa ka loyi a tshameke enhundzwini, va ta avelana swin'we.” 
25 Ku sungula siku leri, ni ku ya emahlweni, swi va tano, va swi endla xitoloveto ni nawu eIsraeleni ku fika namuntlha.
26 Davhida a fika eSikilaga, kutani a rhumela vakulukumba va Yuda ni vanakulobye xuma, a ku: “Nyiko ya n'wina hi leyi, i xuma xa valala va Yehovha.” 
27 A yi rhuma eka lava ngi va ri eBetele, ni ka va Ramoto wa le dzongeni, ni ka va Yatiri, 
28 ni ka va Arowere, ni ka va Sifimoto, ni ka va Exitemoka, 
29 ni ka va Rakala, ni ka lava ngi va ri emitini ya Yerahamiele ni ka lava ngi va ri emitini ya Vakeni, 
30 ni ka va Horma, ni ka va Boraxani, ni ka va Ataki, 
31 ni ka va Hebroni, ni le matikweni hinkwawo lawa Davhida ni vanhu va yena va hundzeke eka wona.
1 SAMIELE 31
01 Vafilista va pfuka Israele, kutani vanhu va Israele va tsutsuma emahlweni ka Vafilista, va wa va tlhaviwile entshaveni ya Gilibowa. 
2 Vafilista va chivirika ku landza Sawulo ni vana va yena; kutani va tlhava Yonatani, na Abinadaba, na Maliki-Xuwaka, vana va Sawulo. 
3 Ku lwa a ku hisa laha ku nga na Sawulo, vacopi va vurha va fika eka yena, kutani a hlongorisiwa ngopfu hi vacopi va vurha. 
4 Kutani Sawulo a ku eka mutameri wa matlhari ya yena: “Hlomula banga ra wena u ndzi tlhava ha rona, leswaku lava nga yimbangiki va nga tshuki va ta ndzi tlhava, va tlanga ha mina.” Kambe mutameri wa matlhari ya yena a nga pfumelanga, hikuva a a chavile ngopfu. Kavaloko Sawulo a teka banga ra yena, a titlhava ha rona. 
5 Kakuloko mutameri wa matlhari a vona leswaku Sawulo a file, a titlhava na yena hi banga ra yena, kutani a fa na yena. 
6 Hi siku rolero ku file Sawulo swin'we ni vana va yena va vavanuna vanharhu, ni mutameri wa matlhari ya yena, ni vanhu va yena hinkwavo. 
7 Va Israele lava akeke etlhelo ra haleno ra rivala, ni tlhelo ra haleno ra Yordani, kakuloko va vona leswaku vavanuna va Israele va tsutsumile, ni leswaku Sawulo ni vana va yena lavanharhu va file, va tshika miti ya vona, va tsutsuma. Kutani Vafilista va ta aka eka yona.
8 Siku leri tlhandlamaka, Vafilista va ta ku hluvula lava dlayiweke, kutani va kuma Sawulo ni vana va yena lavanharhu va weke entshaveni ya Gilibowa. 
9 Kutani va n'wi tsemela nhloko, va teka matlhari ya yena, kutani va rhuma etikweni hinkwaro ra Vafilista ku vika timhaka etindlwini ta swifaniso swa swikwembu swa vona, ni le xikarhi ka tiko. 
10 Va veka matlhari ya yena endlwini ya Astarte, kutani va hayeka ntsumbu wa yena erirhangwini ra Beta-Xani.
11 Vaaki va Yabexe wa Giliyadi va twa leswi Vafilista va swi endleleke Sawulo, 
12 kutani vavanuna hinkwavo lava tiyeke va pfuka, va famba vusiku hinkwabyo, va ya hlawula mitsumbu ya Sawulo ni ya vana va yena erihlampfini ra Beta-Xani; kutani va tlhelela eYabexe va yi hisa kona. 
13 Kutani va teka marhambu ya vona, va ma yimbela ehansi ka nkanyi wa Yabexe; kutani va titsona swakudya masiku ya ntlhanu na mambirhi.
2 SAMIELE 1
01 Kuteloko Sawulo a file, ni loko Davhida a vuyile eku hlaseleni ka Vaamaleke, Davhida a tshama masiku mambirhi eSikilaga. 
2 Siku ra vunharhu, ku fika munhu la humaka enyimpini, eka Sawulo, tinguvu ta yena ti handzuriwile, a a ri ni ntshuri enhlokweni; a ta eka Davhida, kutani a wela ehansi, a khinsama. 
3 Davhida a ku eka yena: “U pfa kwihi?” Kutani a ku eka yena: “Ndzi balekile enyimpini ya Israele.” 
4 Davhida a ku eka yena: “Ku humelele yini xana? Ndzi byele!” Kutani a ku: “Tiko ri chavile, ri tsutsumile enyimpini, kutani vanhu lavo tala va tiko va wile, va file; na yena Sawulo na Yonatani, n'wana wa yena, va file.” 
5 Davhida a ku eka jaha leri n'wi vikelaka timhaka teto: “U swi tivisa ku yini leswaku Sawulo u file ni n'wana wa yena Yonatani xana?” 
6 Kutani jaha leri n'wi vikelaka timhaka ri ku: “A ndzi tshuka ndzi hundza entshaveni ya Gilibowa; kutani waswivo, Sawulo a tiseketela hi tlhari, kutani tigolonyi ni vakhandziyi va tihanci a va n'wi susumeta ngopfu. 
7 Kavaloko a hundzuka a ndzi vona, a ndzi vita; kutani ndzi ku: ‘Hi mina loyi!’ 
8 A ku eka mina: ‘U mani xana?’ Ndzi hlamula, ndzi ku: ‘Ndzi wa ka Amaleke.’ 
9 Kutani a ku: ‘Tshinela u ndzi dlaya, hikuva ndza titivala, hambi moya wa mina wa ha ri kona hinkwawo eka mina.’ 
10 Kavaloko ndzi n'wi tshinelela, ndzi n'wi dlaya, hikuva a ndzi tiva leswaku a nga ka a nga hanyi leswi a weke; kutani ndzi tekile harhi leyi ngi yi ri enhlokweni ya yena, ni sindza ra le vokweni, ndzi swi tisile halenu eka hosi yanga.”
11 Kavaloko Davhida a handzula tinguvu ta yena, ni vanhu hinkwavo va yena va endlisa sweswo; 
12 kutani va rila, va endla nkosi, va titsona swakudya ri ko ri pela, hikwalaho ka Sawulo na Yonatani, n'wana wa yena, ni tiko ra Yehovha, ni yindlu ya Israele, hikuva a va wile hi tlhari.
13 Kutani Davhida a vutisa jaha leri n'wi runguleleke timhaka leti, a ku: “U wa ka mani xana?” A hlamula, a ku: “Ndzi n'wana wa muluveri, wa ka Amaleke.” 
14 Davhida a ku eka yena: “A ku chavanga ha yini ku tlakusa voko ehenhla ka muhlawuriwa wa Yehovha ku n'wi dlaya xana?” 
15 Kutani Davhida a vitana un'wana wa vanhu va yena, a ku eka yena: “Tshinela u n'wi dlaya!” Kavaloko a n'wi tlhava, a fa. 
16 Davhida a ku eka yena: “Ngati ya wena yi le nhlokweni ya wena, hikuva nomu wa wena wu ku landzurile, wu te: ‘Hi mina ndzi dlayeke muhlawuriwa wa Yehovha.’ ”
17 Kavaloko Davhida a endla risimu leri, ehenhla ka Sawulo ni le henhla ka Yonatani, n'wana wa yena, a ku, a ri dyondzisiwe vana va Yuda. 
18 I risimu ra vurha: “Ri tsariwile ebukwini ya La Lulameke:
19 “Mburhi ya wena Israele,yi tlhaviwile eswitsungeni swa wena!Tinhenha ti wile hi mukhuva wihi xana?
20 Mi nga tshuki mi vikela Gati,Mi nga vuli mahungu emitsendzeleni ya Axikeloni.Vanhwanyana va Vafilista va nga ta tsaka,Vanhwana va vukhuna va nga ti tsakisisa.
21 “Tintshava ta Gilibowa!A ku nga vi na mberha ni mpfula ehenhla ka n'wina,A ku nga vi na nsimu ya mihlengo!Hikuva ku cukumetiwe kona switlhangu swa tinhenha.Xitlhangu xa Sawulo,Kukotisa loko ngi xi nga cheriwanga hi mafurha.
22 Vurha bya Yonatani a byi tlhelanga endzhakuEmahlweni ka ngati ya lava tlhaviweke,Emahlweni ka mafurha ya tinhenha;Ni banga ra Sawulo a ri tlhelanga ntsena.
23 “Sawulo na Yonatani,varhandziwa ni lava tsakisaka evutomini bya vona,A va hambananga eku feni ka vona;A va tlula magama hi ku vevuka,A va tlula tinghala hi matimba.
24 “Vanhwana va Israele! Rilani Sawulo,La mi ambexeke hi xivunguvungu,La bombiseke tinguvu ta n'wina hi nsuku.
25 “Tinhenha ti wile hi ku yini enyimpini?Yonatani u dlayiwe hi ku yini eswitsungeni?
26 “Mbilu yanga yi vavisekela wena Yonatani, makwerhu!A u ndzi tsakisa ngopfungopfu.Rirhandzu ra wena a ri ndzi nandzihela Ku tlula rirhandzu ra vavasati.
27 “Tinhenha ti wile hi ku yini? Matlhari ya tona ma lahlekile hi ku yini?”
2 SAMIELE 2
01 Endzhaku ka swona, Davhida a vutisa Yehovha, a ku: “Xana ndzi ta khandziyela emutini wun'wana wa Yuda xana?” Yehovha a ku eka yena: “Khandziya.” Davhida a ku: “Ndzi ta khandziyela kwihi xana?” Yehovha a ku: “EHebroni.” 
2 Kavaloko Davhida a ya kona, a ri ni vasati va yena vambirhi, Ahinowama wa Yizriele, na Abigayele, nkata Nabala, wa Karmele. 
3 Davhida a tlhandlukisa ni vanhu lava ngi a ri na vona, un'wana ni un'wana ni yindlu ya yena; va ya aka emitini ya Hebroni. 
4 Vanhu va Yuda va ta kona, kutani va chela Davhida hi mafurha leswaku a va hosi ya yindlu ya Yuda. Kavaloko va ya byela Davhida mahungu, va ku: “I vanhu va Yabexe wa Giliyadi lava nga lahla Sawulo.” 
5 Kutani Davhida a rhuma tintsumi eka vanhu va Yabexe wa Giliyadi, a ku eka vona: “A mi katekisiwe hi Yehovha, n'wina mi nga kombisa tintswalo eka hosi ya n'wina, Sawulo, mi va mi n'wi lahla. 
6 Sweswi, Yehovha a a mi kombise tintswalo ni vunene! Na mina ndzi ta mi endlela leswinene hikuva mi endlile swona. 
7 Sweswi, mavoko ya n'wina a ma tinyike matimba, mi va tinhenha, hikuva hosi ya n'wina, Sawulo, u file, kutani yindlu ya Yuda yi ndzi cherile ku ndzi veka hosi ehenhla ka yona.”
8 Kambe Abinere, n'wana Neri, ndhuna ya nyimpi ya Sawulo, a teka Ixi-Boxete, n'wana Sawulo, a n'wi yisa eMahanayimi, 
9 kutani a n'wi veka hosi ya Giliyadi ni ya Vaaxuri, ni ya Yizriele, ni ya Efrayimi, ni ya Benjamini, ni le henhla ka Vaisraele hinkwavo. 
10 Ixi-Boxete, n'wana Sawulo, a a ri munhu wa malembe ya mune wa makume loko a fuma Vaisraele, kutani a fuma malembe mambirhi. Yindlu ya Yuda ntsena yi landza Davhida. 
11 Masiku ya Davhida loko a fuma yindlu ya Yuda eHebroni, a ma ri malembe ya ntlhanu na mambirhi, ni tin'hweti ta ntlhanu na yin'we.
12 Kutani Abinere, n'wana Neri, a huma eMahanayimi ni malandza ya Ixi-Boxete, n'wana Sawulo va ya eGibiyoni; 
13 kambe Yowabu, n'wana Seruya, ni malandza ya Davhida, va huma, na vona. Kutani va ya hlangana kusuhi ni tiva ra Gibiyoni; kavaloko va tshamisa, van'wana va ri tlhelo rin'wana ra tiva, van'wana tlhelo rin'wana ra tiva. 
14 Abinere a ku eka Yowabu: “A ku pfuke majaha ma ta tlanga emahlweni ka hina!” Yowabu a ku: “A ma pfuke!” 
15 Kutani va pfuka va tshinelela hi ku ringanisana, va ri khume na vambirhi va Benjamini, ni va Ixi-Boxete, n'wana Sawulo, ni khume na vambirhi va malandza ya Davhida; 
16 kutani un'wana ni un'wana a khoma nala wa yena enhlokweni, a n'wi tlhava tsheve hi banga ra yena, kutani va wa swin'we. Kavaloko va thya xivandla lexi Helikathatsurimi (nsimu ya mafumu), ku ri Gibiyoni. 
17 Ku lwa a ku ri loko nonon'hwa ngopfu siku leri; Abinere ni vanhu va yena va hluriwa hi vanhu va Davhida.
18 Vana va Seruya lavanharhu a va ri kona; a a ri Yowabu, na Abixayi, na Asahele; Asahele a a kota ku tsutsuma kukotisa mhunti ya nhova. 
19 Kutani Asahele a landzela Abinere, a nga n'wi hambukeri exineneni hambi eximatsini. 
20 Kutani Abinere a languta endzhaku ka yena, a ku: “Hi wena Asahele xana?” A ku: “Hi mina.” 
21 Kutani Abinere a ku eka yena: “Hambuka exineneni hambi eximatsini, u khoma rin'wana ra majaha, u teka swiambalo swa yena.” Kambe Asahele a ala ku n'wi hambukela. 
22 Abinere a engeta a ku eka Asahele: “Ndzi hambukele! Ndzi ta ku tlhavela yini u wela ehansi? Kutani ndzi ta tlakusa mombo wa mina hi mukhuva wihi emahlweni ka Yowabu makwenu xana?” 
23 Kambe a ala ku hambuka, kutani Abinere a n'wi tlhava khwiri hi tlhari ra yena, tlhari ri va ri huma endzhaku, kutani a wa, a fa kwalaho. Kutani hinkwavo lava fikaka laha Asahele a weke kona a fa, a va yima kona.
24 Kambe Yowabu na Abixayi va landzela Abinere, kutani kakuloko ri pela, va fika exitsungeni xa Ama, lexi langutaneke na Giya, endleleni ya mananga ya Gibiyoni. 
25 Vana va Benjamini va hlengeletana ku landza Abinere, va endla vandla, kutani va yima enhlohlorhini ya xitsunga. 
26 Kavaloko Abinere a huwelela eka Yowabu, a ku: “Xana tlhari ri ta tshama ri heta vanhu xana? A ku swi tivi leswaku mbitsi yi ta va kona emakumo xana? U ta hlwela ku fika rini ku byela tiko va tshika ku hlongorisa vamakwavo xana?” 
27 Yowabu a ku: “Xikwembu xa hanya! Loko ngi u nga vulanga nchumu, tiko a ri nga ti tshika ku landzela vamakwavo ku fika nimixo.” 
28 Kavaloko Yowabu a yimba nanga, kutani tiko hinkwaro ri yima, ri tshika ku hlongorisa Israele va tshika ni ku lwa.
29 Abinere ni vanhu va yena va famba erivaleni vusiku hinkwabyo lebyi, kutani va pela Yordani, va tsemakanya tiko ra Bitironi hinkwaro, va ya fika eMahanayimi. 
30 Kutani Yowabu a tlhela eku landzeleni ka Abinere, a hlengeleta tiko hinkwaro kutani ku pfumariwa vanhu va khume na ntlhanu na mune va malandza ya Davhida, na Asahele. 
31 Malandza ya Davhida a ma dlayile vanhu va 360 va Benjamini ni va vanhu va Abinere. 
32 Kutani va tlakula Asahele va ya n'wi lahla esirheni ra tata wa yena eBetlehema. Yowabu ni vanhu va yena va famba vusiku hinkwabyo, kutani ri sungula ku xa loko va fika eHebroni.
2 SAMIELE 3
01 Ku lwa ku va kona enkarhini lowo leha exikarhi ka yindlu ya Sawulo ni yindlu ya Davhida, kutani Davhida a a tinyiketa matimba, kambe yindlu ya Sawulo a yi ri karhi yi tsana. 
2 Vana va xinuna va velekeriwe Davhida eHebroni: mativula ya yena i Aminoni, wa Ahinowama wa Yizriele; 
3 wa vumbirhi, Kileyabu, wa Abigayele nkata Nabala, wa Karmele; wa vunharhu, Abixalomu, n'wana Maaka, n'wana Talimayi, hosi ya Gexuri; 
4 wa vumune, Adoniya, n'wana Hagiti; wa vuntlhanu, Xefatiya, n'wana Abitali; 
5 wa ntlhanu na un'we, Yitereyamu, n'wana Egila, nkata Davhida. Hi vona lava velekeriweke Davhida eHebroni. 
6 Kakuloko ku lwa ku ri kona exikarhi ka yindlu ya Sawulo ni yindlu ya Davhida, Abinere a tiyela eka yindlu ya Sawulo. 
7 Kambe a ku ri ni nsati lontsongo wa Sawulo, vito ra yena a a ri Risipa, n'wana Aya; kutani Ixi-Boxete a ku eka Abinere: “U nghenise ku yini eka nsati wa tatana xana?” 
8 Kutani Abinere a kariha ngopfu hikwalaho ka marito ya Ixi-Boxete; a ku: “Xana ndzi nhloko ya mbyana ya Yuda xana? Namuntlha ndzi endla hi tintswalo ni yindlu ya Sawulo, tata wa wena, ni vamakwavo, ni vanakulobye va yena, kambe a ndzi ku nyiketangi emavokweni ya Davhida; kutani namuntlha u ndzi vekela nandzu wa nsati loyi! 
9 Xikwembu a xi endle hi matimba ni ku engetela eka Abinere! Kunene hi laha Xikwembu xi hlambanyeleke Davhida hakona, ndzi ta n'wi endlela sweswo, 
10 ndzi ta tiyisa xiluvelo xa Davhida ehenhla ka Israele ni le henhla ka Yuda, ku suka eDani ku fika eBerexeba.” 
11 Kutani Ixi-Boxete a nga kotanga ku hlamula rito ni rin'we eka Abinere, hikuva a a n'wi chava.
12 Kutani Abinere a rhuma tintsumi eka Davhida, a ku: “Tiko i ra mani xana?” A engeta a ku: “Endla xinakulobye na mina, kutani voko ra mina ri ta va na wena ku hundzuluxela eka wena Vaisraele hinkwavo.” 
13 Davhida a hlamula, a ku: “Hi swona, ndzi ta endla xinakulobye na wena; ndzi kombela xilo xin'we ntsena eka wena, ndzi ri: U nga ka u nga voni mombo wa mina loko u nga si ndzi tisela Mikala, n'wana Sawulo, siku u taka ku ndzi vona.” 
14 Kavaloko Davhida a rhumela Ixi-Boxete, n'wana Sawulo tintsumi, a ku: “Ndzi nyike nsati wanga Mikala loyi ndzi n'wi lovoleke hi misuvu ya dzana ya Vafilista.” 
15 Kutani Ixi-Boxete a rhuma vanhu va ya n'wi teka eka nuna wa yena, eka Palatiele, n'wana Layixi. 
16 Nuna wa yena a ta na yena, a n'wi landza a ri karhi a rila ku fika eBahurimi; kutani Abinere a ku eka yena: “Tlhela u muka!” Kavaloko a muka.
17 Abinere a vulavula ni vakulukumba va Israele, a ku: “Tolo ni le tolweni a mi lava Davhida leswaku a va hosi ya n'wina; 
18 swi endleni sweswi, hikuva Yehovha u vurisile ehenhla ka Davhida u te: ‘Hi voko ra Davhida, nandza wa mina, ndzi ta ponisa tiko ra mina ra Israele emavokweni ya Vafilista ni le mavokweni ya valala va yena hinkwavo.’ ” 
19 Abinere a vulavula ni le tindleveni ta Benjamini, kutani a ya byela ni le tindleveni ta Davhida, eHebroni, timhaka hinkwato leti sasekeke emahlweni ka Israele, ni le mahlweni ka yindlu hinkwayo ya Benjamini. 
20 Kavaloko Abinere a ta eka Davhida eHebroni, a ri ni vanhu va makume mambirhi kutani Davhida a endlela Abinere ni vanhu lava ingi a ri na vona xifihlulo. 
21 Kavaloko Abinere a ku eka Davhida: “Ndzi ta pfuka, ndzi ya hlengeleta Vaisraele hinkwavo eka hosi, mufumi wa mina; va ta endla xinakulobye na wena, kutani u ta fuma hinkwako laha mbilu ya wena yi ku navelaka.” Kavaloko Davhida a lelana na Abinere, kutani yena a famba hi ku tsaka.
22 Kutani waswivo, malandza ya Davhida, ni ya Yowabu, a ma ri karhi ma vuya enyimpini, a ma tisa xuma lexikulu; kambe Abinere a nga ha vanga na Davhida eHebroni, hikuva a a n'wi tlherisile kutani a fambile hi ku tsaka. 
23 Yowabu a fika ni nyimpi hinkwayo leyi ngi yi ri na yena, kutani va ya byela Yowabu, va ku: “Abinere n'wana Neri, u tile eka hosi, kutani u yi lerile, kutani u fambile hi ku tsaka.” 
24 Kavaloko Yowabu a ta ehosini, a ku: “U endle yini xana? Waswivo, Abinere u tile eka wena! U n'wi tlherisele yini, a famba hi ku tsaka? 
25 Wa tiva Abinere, n'wana Neri; u tile eka wena ku ku kanganyisa, ni ku tiva ku huma ka wena ni ku nghena ka wena, ni ku tivisisa hinkwaswo leswi u swi endlaka.” 
26 Kavaloko Yowabu a huma eka Davhida, kutani a rhuma vanhu va landza Abinere, va n'wi tlherisa a ri exihlobyeni xa Sira; yena Davhida a a nga swi tivi. 
27 Kuteloko Abinere a vuyile eHebroni, Yowabu a n'wi vitana hitlhelo enyangweni ku vulavula na yena khwatsi; kavaloko a n'wi tlhava khwiri, a fa, ku ri hikwalaho ka ngati ya makwavo Asahele. 
28 Davhida a swi twa ndzhaku, kutani a ku: “A ndzi na nandzu wa ngati ya Abinere n'wana Neri, mina, ni vuhosi bya mina emahlweni ka Yehovha hi masiku, 
29 a yi ve enhlokweni ya Yowabu ni le ndlwini hinkwayo ya tata wa yena. Ku nga pfumariwi ni siku ni rin'we endlwini ya Yowabu munhu la nga ni ngati, hambi wa nhlokonho, hambi la xongotelaka hi nhonga, hambi la waka hi tlhari, hambi la pfumalaka vuswa.” 
30 Sweswo Yowabu na Abixayi makwavo, va dlayile Abinere, hikuva a a dlayile Asahele, makwavo wa vona, eGibiyoni, enyimpini.
31 Davhida a ku eka Yowabu ni ka tiko hinkwaro leri ngi ri ri na yena: “Handzulani tinguvu ta n'wina mi ambala tinguvu leto khwaxa, mi endla nkosi emahlweni ka Abinere.” Kutani hosi Davhida a yi famba endzhaku ka vuhlaka. 
32 Va lahla Abinere eHebroni, kutani hosi yi tlakusa rito, yi rila esirheni ra Abinere, na rona tiko hinkwaro ri rila. 
33 Hosi yi endla risimu ra swirilo hikwalaho ka Abinere, yi ku:“Xana Abinere u fise ku yini Kukotisa munhu wa hava?
34 Mavoko ya wena a ma bohiwanga;Milenge ya wena a yi khotsiwanga etinsimbhini!U wile kukotisa loko va wa emahlweni ka vana va swidyohi.”
35 Tiko hinkwaro ri tshama ri n'wi rila; kutani tiko hinkwaro ri ta eka Davhida ku n'wi khongotela leswaku a dya loko wa ha ri nhlekanhi; kambe Davhida a hlambanya a ku: “Xikwembu a xi ndzi endle hi matimba ni ku engetela, loko ndzi nantswa vuswa, hambi xi ri xilo xihi, dyambu ri nga si pela!” 
36 Tiko hinkwaro ri twisisa mhaka leyi, kutani xi va xilo xo saseka emahlweni ka rona; hinkwaswo leswi endliweke hi hosi, swi ri swo saseka emahlweni ka tiko hinkwaro. 
37 Kutani tiko hinkwaro, va ri Vaisraele hinkwavo va tiva siku leri, leswaku Abinere, n'wana Neri, a nga dlayiwanga hi ku lerisa ka hosi. 
38 Kutani hosi yi ku eka malandza ya yena: “A mi swi tivi leswaku hosi yin'wana, yi nga nhenha leyikulu, yi wile namuntlha eIsraeleni! 
39 Ndzi tsanile namuntlha, hambi ndzi cheriwile hi mafurha, ndzi vekiwe hosi; hikuva vanhu lava, vana va Seruya, va ndzi tlula hi matimba. Yehovha a a rihisele la dyohaka hi lunya ra yena.”
2 SAMIELE 4
01 Kuteloko n'wana Sawulo a twa leswaku Abinere a file eHebroni, mavoko ya yena ma kala matimba, kambe tiko hinkwaro ra Israele ri khomiwa hi ku chava lokukulu. 
2 N'wana Sawulo a a ri ni tindhuna timbirhi, vito ra yin'wana a a ri Baana, ra yin'wana, Rekaba. A va ri vana va Rimoni wa Beroto, wa vana va Benjamini; hikuva muti wa Beroto, na wona wu vuriwa wa Benjamini; 
3 kutani va Beroto a va balekile eGitayimi, laha va akeke kona ku fika namuntlha.
4 Yonatani, n'wana Sawulo, a a ri ni n'wana la khwanyaleke milenge. A a ri wa malembe ya ntlhanu loko mahungu ya Sawulo na Yonatani ma fikile ma pfa eYizriele, kutani muan'wisi wa yena a n'wi teka a tsutsuma, kambe kakuloko a hatlisa ku tsutsuma, n'wana a wa kutani a lamala; vito ra yena a a ri Mefiboxete.
5 Vana va Rimoni wa Beroto, Rekaba na Baana, va famba, va nghena dyambu a ri hisa endlwini ya Ixi-Boxete loko a ri karhi a etlela a wisa; 
6 va nghena exikarhi ka yindlu, swange ku ya nusa koro kutani va n'wi tlhava khwiri; kavaloko Rekaba na Baana, makwavo, va baleka. 
7 Va nghenisile sweswo endlwini loko a etlele esangwini ebyetlelweni bya yena, va n'wi tlhava a fa, va n'wi tsema nhamu. Kutani va teka nhloko ya yena, va famba vusiku hinkwabyo hi ndlela ya rivala, 
8 va ta tisa nhloko ya Ixi-Boxete eka Davhida, eHebroni, va ku eka hosi: “Hi yona nhloko ya Ixi-Boxete, n'wana Sawulo, nala wa wena la laveke vutomi bya wena. Namuntlha Yehovha u rihisile hosi, mufumi wanga, eka Sawulo ni vana va yena!” 
9 Davhida a hlamula, a byela Rekaba na Baana makwavo vana va Rimoni wa Beroto a ku: “Yehovha wa hanya, loyi a kutsuleke moya wa mina emakhombyeni ya wona hinkwawo, leswaku loyi a ndzi vikeleke mahungu, a te: 
10 ‘Waswivo, Sawulo u file!’ A a tiringanisa emahlweni ya yena, ntsumi ya mahungu ya ku saseka, ndzi n'wi khomile, ndzi n'wi dlaya eSikilaga, ndzi n'wi nyika sweswo hakelo ya mahungu ya yena ya ku saseka! 
11 Xana a hi ku tlurisa sweswo loko vanhu lavo biha va dlaya munhu wa ku lulama endlwini ya yena ni le sangwini ra yena-ke? Xana a ndzi nga laveli sweswi ngati ya yena emavokweni ya n'wina, ndzi mi susa la emisaveni xana?” 
12 Kavaloko Davhida a lerisa majaha, ku va dlaya, kutani va va tsema mavoko ni milenge va va hayeka eribuwini ra tiva, eHebroni. Loko yi ri nhloko ya Ixi-Boxete, va yi teka va yi lahla esirheni ra Abinere, eHebroni.
2 SAMIELE 5
01 Kutani tinyimba hinkwato ta Israele ti ta eka Davhida, eHebroni, ti ku: “Hi hina lava hi nga marhambu ya wena ni nyama ya wena. 
2 Khale, loko Sawulo a hi fuma, a a ri wena u tshamaka u humesa ni ku vuyisa Israele. Kutani Yehovha a ku eka wena: ‘Hi wena la nga ta risa tiko ra mina ra Israele; hi wena la nga ta va hosi ya Israele.’ ” 
3 Kutani vakulukumba hinkwavo va Israele va ta ehosini, eHebroni, kutani hosi Davhida a endla xinakulobye na vona, eHebroni, emahlweni ka Yehovha; kutani va chela Davhida hi mafurha va n'wi veka hosi ya Israele.
4 Davhida a a ri ni malembe ya makume manharhu loko a sungula ku fuma, kutani a fuma hi malembe ya mune wa makume. 
5 A fuma ehenhla ka Yuda, eHebroni, hi malembe ya ntlhanu na mambirhi, ni tin'hweti ta ntlhanu na yin'we; ni le Yerusalema, a fuma malembe ya makume manharhu na manharhu ehenhla ka Vaisraele ni Vayuda hinkwavo.
6 Kutani hosi yi famba eYerusalema, ni vanhu va yona, yi ya lwa ni Vayebusi, vaaki va tiko. Kambe va byela Davhida, va ku: “U nga ka u nga ngheni halenu; hikuva hambi va ri vo fa mahlo ni swilema va ta ku hlongola!” Hi leswaku: “Davhida a nga ka a nga ngheni halenu.” 
7 Kutani Davhida a teka khokholo ra Siyoni (i muti wa Davhida). 
8 Siku leri, Davhida a ku: “Ku katekile mani na mani la nga ta hlasela Vayebusi a ya fika enkovotlweni, a heta swilema leswi ni vo fa mahlo lava vengiwaka hi moya wa Davhida!” Hikwalaho va te: “Mufa mahlo ni swilema swi nga ka swi nga ngheni endlwini.”
9 Davhida a aka ekhokholweni, a ri thya muti wa Davhida. Kutani a aka ematlhelweni hinkwawo, ku suka ekhokholweni, ni le ndzeni ka rona. 
10 Davhida a a ri karhi a ya emahlweni a kula, kutani Yehovha, Xikwembu xa mavandla a a ri na yena.
11 Kutani Hiramu, hosi ya Tiri, a rhumela Davhida tintsumi, ni mirhi ya Kedari, ni vavatli va mapulangi ni va maribye va ta akela Davhida yindlu. 
12 Kutani Davhida a tiva leswaku Yehovha u n'wi tiyisile evuhosini bya Israele, ni leswaku u tlakusile vuhosi bya yena hikwalaho ka tiko ra yena ra Israele.
13 Davhida, kuteloko a tile a suka eHebroni, a engeta a teka tinhlantswa ni vavasati va Yerusalema, kutani vana va varisanyana ni va vanhwanyana va velekeriwa Davhida. 
14 Hi wona mavito ya lava velekeriweke yena eYerusalema: Xamuwa na Xobabu, na Natani, na Solomoni; 
15 na Yibehari, na Elixuwa na Nefege, na Yafiya; 
16 na Elixama, na Eliyada, na Elifelete.
17 Kambe Vafilista va twa leswaku va cherile Davhida hi mafurha, va n'wi veke hosi ya Israele, kutani Vafilista hinkwavo va tlhandluka ku ya lava Davhida; Davhida a swi twa, kutani a ngirimela ekhokholweni. 
18 Vafilista va ta va hangalaka enkoveni wa Varefayimi. Kavaloko Davhida a vutisa Yehovha, a ku: “Xana ndzi ta tlhandluka ndzi ya lwa ni Vafilista xana? 
19 Xana u ta va nyiketa emavokweni ya mina?” Yehovha a hlamula, a ku eka Davhida: “Tlhandluka, hikuva kunene ndzi ta nyiketa Vafilista emavokweni ya wena.” 
20 Kutani Davhida a ta eBaala-Perasimi. Kutani a va hlula kona, a ku: “Yehovha u hangalasile valala va mina emahlweni ka mina, kukotisa mati loko ma boxa ma hangalaka,” hikwalaho a thya xivandla lexi Baala-Perasimi (n'wini wa ku boxa). 
21 Va tshika kona swifaniso swa vona, kutani swi tekiwa hi Davhida ni vanhu va yena.
22 Vafilista va tlhandluka kambe va hangalaka enkoveni wa Varefayimi. 
23 Kutani Davhida a vutisa Yehovha, yena a te: “U nga tlhandluki, kambe u va rhendzelekela hi le ndzhaku, kutani u ta ya hlangana na vona laha ku langutaneke ni mirhi ya mirhibeila.
24 “Kutakuloko u twa vunyingi bya milenge eswicapilweni swa mirhibeila, hi kona u nga ta huma hi matimba, hikuva Yehovha u ta va a humile emahlweni ka wena ku hlula nyimpi ya Vafilista.” 
25 Davhida a endlisa sweswo, hilaha Yehovha a n'wi leriseke hakona, kutani a hlula Vafilista ku suka eGeba ku lava ku fika eGezere.
2 SAMIELE 6
01 Davhida a hlengeleta kambe tinhenha hinkwato ta Israele va ri vavanuna va 30 000: 
2 Kutani Davhida a pfuka ni tiko hinkwaro leri ngi ri ri na yena, a suka eBaale-Yuda ku heleketa areka ya Xikwembu, leyi ku khongeriwaka ehenhla ka yona vito ra Yehovha wa mavandla, la tshamaka exikarhi ka tikerubu ehenhla ka yona. 
3 Va veka areka ya Xikwembu egolonyini leyintshwa, va yi tekile endlwini ya Abinadaba, leyi nga exitsungeni; kutani Uza na Ahiyo, vana va Abinadaba, a va fambisa golonyi leyintshwa. 
4 Sweswo va yi teka endlwini ya Abinadaba leyi nga exitsungeni swin'we ni areka ya Xikwembu, kutani Ahiyo a a famba emahlweni ka areka; 
5 Davhida ni yindlu hinkwayo ya Israele, a va yimba emahlweni ka Yehovha hi tinxaka leto tala ta timbila, ta murhi wa kipresi, ni tiharipa, ni magupu, ni madzandzana, ni tinanga, ni swiphambati. 
6 Kakuloko va fika exivuyeni xa Nakono, Uza a tshambuluta voko! A khoma areka ya Xikwembu, hikuva tihomu a ti lava ku yi wisa; 
7 kutani vukari bya Yehovha byi pfurhela Uza, kutani Xikwembu xi n'wi dlaya kona hikuva a nga chavanga; sweswo a fa ekusuhi ni areka ya Xikwembu. 
8 Davhida a twa ku vaviseka hikuva Yehovha a bile Uza hi ku avanyisa loku, kutani a thya ndhawu leyi Perese-Uza (ku petluka ka Uza), ku fika ni namuntlha. 
9 Kutani Davhida a chava Yehovha siku leri, a ku: “Areka ya Yehovha yi ta nghenisa ku yini endlwini ya mina xana?” 
10 Sweswo Davhida a nga rhandzanga ku rhurhela areka ya Yehovha endlwini ya yena, emutini wa Davhida, kutani Davhida a yi hambukisa endlwini ya Obede-Edomu wa Gati; 
11 areka ya Yehovha yi tshama tin'hweti tinharhu endlwini ya Obede-Edomu, wa Gati; kavaloko Yehovha a katekisa Obede-Edomu ni yindlu hinkwayo ya yena.
12 Kutani va ya byela hosi Davhida, va ku: “Yehovha u katekisile yindlu ya Obede-Edomu ni hinkwaswo leswi nga swa yena hikwalaho ka areka ya Xikwembu.” Kavaloko Davhida a ya kona, a tlhandlukisa areka ya Xikwembu hi ku tsaka emutini wa Davhida, yi susiwa endlwini ya Obede-Edomu. 
13 Kutani lava rhwaleke areka ya Yehovha, kuteloko va fambile mpfhuka wa mikondzo ya ntlhanu na wun'we va tlhava nkunzi ni rhole leri noneke; 
14 kutani Davhida a cina hi matimba hinkwawo ya yena emahlweni ka Yehovha, kambe Davhida a a ambarile efodi ya ntsembyana.
15 Davhida ni yindlu ya Israele hinkwayo, a va tlhandlukisa areka ya Yehovha hi ku huwelela ni ku yimba tinanga. 
16 Kakuloko areka ya Yehovha yi nghena emutini wa Davhida, Mikala, n'wana Sawulo, a languta hi fasitere, kutani a vona hosi Davhida loko a ri karhi a cina hi matimba emahlweni ka Yehovha; kutani a n'wi sandza embilwini ya yena. 
17 Kambe va tisa areka ya Yehovha, kutani va yi veka ekaya ka yona, entsongeni lowu Davhida a wu lunghiseleke yona; kutani Davhida a humesa tiholokosta ni magandzelo ya ku khensa, emahlweni ka Yehovha. 
18 Kuteloko a hetile ku humesa tiholokosta ni magandzelo ya ku khensa, a katekisa tiko hi vito ra Yehovha wa mavandla; 
19 kutani a avela swakudya eka tiko hinkwaro vunyingi hinkwabyo bya Israele va ri vavasati ni vavanuna; a nyika un'wana ni un'wana xinkwa xin'we, ni nhluvi wa nyama, ni buwu ra mihandzu ya vhinya. Kavaloko tiko hinkwaro ri muka, un'wana ni un'wana endlwini ya yena.
20 Na yena Davhida a muka ku ya katekisa yindlu ya yena; kutani Mikala, n'wana Sawulo, a huma ku ya hlangana na Davhida, a ku: “Hosi ya Israele yi tidzunisile swonghasi namuntlha, yi tifunungula namuntlha emahlweni ka malandza ya xisati ya malandza ya yona, hi laha munhu wa hava a nga endlaka hakona!” 
21 Kutani Davhida a ku eka Mikala: “A ku ri emahlweni ka Yehovha la ndzi hlawuleke ematshan'weni ya tata wa wena ni yindlu ya yena hinkwayo, ku ndzi veka mufambisi wa tiko ra Yehovha, ni wa Israele! 
22 Ndzi ta cina kambe emahlweni ka Yehovha, ndzi ta titsongahata ni ku tlurisa, ndzi ta tsongahatiwa emahlweni ya mina kambe emahlweni ya malandza ya xisati lawa u ma vuleke ndzi ta dzunisiwa.” 
23 Kutani Mikala, n'wana Sawulo, a nga ha velekanga vana ku fika siku ra ku fa ka yena.
2 SAMIELE 7
01 Kuteloko hosi yi akile endlwini ya yena, ni loko Yehovha a yi nyikile ku wisa ematlhelweni hinkwawo eka valala va yena, 
2 hosi yi ku eka Natani muprofeta: “Wa nga languta: loko ndzi ri mina, ndzi akile endlwini ya kedari, kasi areka ya Xikwembu yi tshama entsongeni.” 
3 Natani a ku eka hosi: “Famba u endla hinkwaswo leswi nga embilwini ya wena, hikuva Yehovha u na wena.”
4 Kutani hi vusiku lebyi, rito ra Yehovha ri ta eka Natani ri ku: 
5 “Famba, u ya byela Davhida, nandza wa mina, u ku: ‘Yehovha u te: Xana ndzi ta akeriwa hi wena yindlu leyi ndzi nga ta tshama eka yona xana? 
6 Hikuva a ndzi tshamangi endlwini ku suka siku leri ndzi humeseke Israele eEgipta ku fika namuntlha, kutani a ndzi ri muendzi, ndzi tshamile etendeni ni le ntsongeni. 
7 Hinkwako laha ndzi fambeke kona ni vana va Israele hinkwavo, xana ndzi vurile rito rin'we eka rin'wana ra tinyimba ta Israele leti ndzi ti leriseke ku risa Israele, tiko ra mina, ndzi te: “A mi ndzi akelanga ha yini yindlu ya kedari xana?” ’ 
8 Sweswi, u ta ya vurisa sweswo eka Davhida nandza wanga, u ku: ‘Yehovha wa mavandla u te: Ndzi ku tekile ematshangeni, exikarhi ka tinyimpfu leswaku u va mufambisi wa Israele, tiko ra mina; 
9 a ndzi ri na wena hinkwako laha u fambeke kona, ndzi hetile valala hinkwavo va wena emahlweni ka wena; ndzi ku endlile vito lerikulu, kukotisa mavito ya vakulu lava nga emisaveni. 
10 Kutani ndzi vekele tiko ra mina ra Israele ndhawu; ndzi ri simekile, kutani ri akile ekaya ka rona; kutani ri nga ka ri nga ha xanisiwi, ni vanhu vo biha a va nga ha tshuki va ri tsongahata kukotisa eku sunguleni, 
11 ni ku suka siku ndzi leriseke vaavanyisi etikweni ra mina ra Israele; ndzi ku nyikile ni ku wisa eka valala hinkwavo va wena, kutani Yehovha a ku tivisa leswaku Yehovha u ta ku endlela yindlu. 
12 Kutakuloko masiku ya wena ma herile, ni loko u etlerile ni vatata wa wena, ndzi ta pfuxa endzhaku ka wena mbewu leyi nga ta huma eswifungheni swa wena, kutani ndzi ta tiyisa vuhosi bya yona. 
13 U ta va yena la nga ta akela vito ra mina yindlu, kambe ndzi ta tiyisa xiluvelo xa ku fuma ka yena hi masiku. 
14 Ndzi ta va tatana eka yena, na yena u ta va n'wana wa mina, kungakuloko a endla leswo biha, ndzi ta n'wi laya hi nkhavi wa vanhu ni makhombo ya vana va vanhu; 
15 kambe tintswalo ta mina ti nga ka ti nga suki eka yena, kukotisa loko ingi ndzi ti susile eka Sawulo loyi ndzi n'wi suseke emahlweni ka wena. 
16 Kambe yindlu ya wena, ni vuhosi bya wena byi ta tshama hilaha ku nga heriki emahlweni ka wena: swiluvelo swa wena swi ta tiya hi masiku.’ ”
17 Natani a byela Davhida marito hinkwawo lawa, ni mahlori hinkwawo lawa. 
18 Kavaloko hosi Davhida a ya tshamisa emahlweni ka Yehovha, a ku: “Ndzi mani, Hosi Yehovha, ni yindlu yanga hi yihi, leswi u ndzi fikiseke kwalaho! 
19 Ntsena a yi ri mhaka leyitsongo emahlweni ka wena, Hosi Xikwembu, kambe u vurile ni mhaka ya yindlu ya nandza wa wena ya nkarhi lowu nga ekule emahlweni; kambe mhaka leyi, oho Hosi Yehovha, xana i nawu wa vanhu xana? 
20 Kutani Davhida a ta engeta a ku byela yini xana? Wa tiva nandza wa wena, wee Hosi Yehovha! 
21 U endlile mhaka leyikulu leyi, hikwalaho ka rito ra wena ni mbilu ya wena, ni ku yi tivisa nandza wa wena. 
22 Sweswo u nkulukumba, Yehovha Xikwembu! Hikuva a ku na un'we la fanaka na wena, kutani a ku na Xikwembu ehandle ka wena, hilaha hi nga swi twa hinkwaswo hi tindleve ta hina. 
23 Kambe i mani la kotisaka tiko ra wena ra Israele, ri nga tiko ra xiviri emisaveni, leri Xikwembu xi teke ku tikutsulela rona, xi ta va ni tiko ra xona xi ta va vekela vito ni ku va endlela xilo lexikulu, ni swilo leswi chavisaka etikweni ra wena, hi ku hlongola matiko ni swikwembu swa wona, emahlweni ka tiko ra wena leri u tikutsuleleke rona Egipta? 
24 Kutani u tivekele tiko ra wena ra Israele ku va tiko ra wena hi masiku; kutani wena, Yehovha, a wu ri Xikwembu xa vona. 
25 Sweswi Yehovha Xikwembu! Endla hi masiku hi rito leri u ri vuleke ehenhla ka nandza wa wena ni le henhla ka yindlu ya yena, u endla hilaha u vuleke hakona. 
26 A va dzunise vito ra wena hi masiku, va ku: ‘Yehovha wa mavandla i Xikwembu xa Israele!’ Yindlu ya nandza wa wena Davhida a yi tiyisiwe emahlweni ka wena. 
27 Hikuva wena, Yehovha wa mavandla Xikwembu xa Israele, u tivisile nandza wa wena, u ku: ‘Ndzi ta ku akela yindlu,’ hikwalaho nandza wa wena u tiyile mbilu ku ku khongela hi xikhongelo lexi. 
28 Sweswi, Hosi Yehovha, hi wena loyi u nga Xikwembu; marito ya wena hi lama tiyeke, kutani u vurisile mhaka leyinene eka nandza wa wena. 
29 Sweswi kambe, wanga katekisa yindlu ya nandza wa wena, leswaku yi tshama hi masiku emahlweni ka wena; hikuva hi wena, Hosi Yehovha, la nga vurisa sweswo, kutani yindlu ya nandza wa wena yi ta katekisiwa hi masiku hi ku kateka ka wena.”
2 SAMIELE 8
01 Endzhaku ka sweswo, Davhida a lwa ni Vafilista, a va hlula, kutani Davhida a teka Metege-Ama emavokweni ya Vafilista. 
2 Kutani a hlasela Vamowabu, a va etlerisa ehansi a va pima hi ngoti: lava ringanaka tingoti timbirhi a va dlaya, ni lava ringanaka ngoti yin'we a va hanyisa. Hi sweswo Vamowabu va fumiwa hi Davhida, va ta luva eka yena.
3 Kutani Davhida a lwa na Hadadi-Esere, n'wana Rehobo, hosi ya Soba, loko a ha ya tiyisa vuhosi bya yena enambyeni wa Yufrata; 
4 Davhida a n'wi tekela vanhu lava khandziyaka tihanci va 1 700, ni vanhu lava fambaka hi milenge va 20 000; Davhida a xeka swihlapfa swa tihanci ta tigolonyi hinkwato, kambe a hlayisa swipani swa dzana. 
5 Vasiriya va Damaska va ta pfuna Hadadi-Esere, hosi ya Soba, kambe Davhida a dlaya vanhu va 22 000 va Vasiriya. 
6 Kutani Davhida a veka vanhu va nyimpi ya yena ku langutela Siriya ya Damaska; kutani Vasiriya va fumiwa hi Davhida, va ya luva eka yena. Sweswo Yehovha a a ponisa Davhida hinkwako laha a yaka kona. 
7 Davhida a teka switlhangu swa nsuku leswi ngi swi ri swa malandza ya Hadadi-Esere, a swi tisa eYerusalema. 
8 Kutani Davhida a teka koporo leyo tala ngopfu eBeta ni le Berotayi, miti ya Hadadi-Esere.
9 Kambe Toyi, hosi ya Hamata, a twa leswaku Davhida a a hlurile tinyimpi hinkwato ta Hadadi-Esere; 
10 kutani Toyi a rhuma n'wana wa yena Yoramu eka hosi Davhida ku n'wi rungula ni ku khensa hikuva a a lwile na Hadadi-Esere, a va a n'wi hlula; hikuva Hadadi-Esere a a lwa na Toyi. Yoramu a a tamele swibya swa silivhere ni swibya swa nsuku, ni swibya swa koporo. 
11 Kutani hosi Davhida a swi hlawulela Yehovha, swin'we ni silivhere ni nsuku leswi a swi hlawuleke, swi hume ematikweni hinkwawo lawa a ma hluleke: 
12 etikweni ra Siriya ni ra Mowabu, ni ka vana va Amoni, ni ka Vafilista, ni ka Vaamaleke, ni le xumeni xa Hadadi-Esere n'wana Rehobo, hosi ya Soba.
13 Davhida a kurisa kambe vito ra yena loko a vuya eku hlaseleni ka Vasiriya enkoveni wa mungu, a dlaya vanhu va 18 000. 
14 Kutani a veka varindzi etikweni hinkwaro ra Edomu, Vaedomu hinkwavo va fumiwa hi Davhida. Sweswo Yehovha a a ponisa Davhida hinkwako laha a yaka kona.
15 Davhida a a fuma Vaisraele hinkwavo, kutani Davhida a tshama a yingisa timhaka ta tiko hinkwaro ra yena, a va a ti lulamisa. 
16 Yowabu n'wana Seruya, a a ri ndhuna ya nyimpi; na Yoxafati, n'wana Ahiludi a a ri muhlayisi wa matsalwa; 
17 Sadoki, n'wana Ahituba, na Ahimeleke n'wana Abiyatara a va ri vaprista; Seraya, yena, a a ri mutsari. 
18 Benaya, n'wana Yehoyada, a a ri ndhuna ya Vakereti ni ya Vapeleti. Loko va ri vana va Davhida, a ti ri tindhuna ta hosi.
2 SAMIELE 9
01 Kutani Davhida a ku: “Xana ka ha sele munhu wa yindlu ya Sawulo; leswaku ndzi n'wi kombisa tintswalo hikwalaho ka Yonatani xana?” 
2 Endlwini ya Sawulo a ku ri ni nandza la thyiwaka Siba, va ya n'wi vitela Davhida, kutani hosi yi ku eka yena: “Hi wena Siba xana?” Yena a ku: “Ndzi nandza wa wena.” 
3 Kutani hosi yi ku: “Xana a ka ha salanga munhu ni un'we wa yindlu ya Sawulo, leswaku ndzi n'wi kombisa tintswalo ta Xikwembu?” Siba a ku eka hosi: “Ka ha sele n'wana un'wana wa wanuna wa Yonatani, a lamaleke milenge.” 
4 Hosi yi ku eka yena: “U kwihi xana?” Siba a ku eka hosi: “U le ndlwini ya Makiri, n'wana Amiele, wa Lo-Debara.”
5 Kavaloko hosi Davhida a rhuma vanhu, va ya n'wi teka endlwini ya Makiri, n'wana Amiele, wa Lo-Debara. 
6 Kutani Mefiboxete, n'wana Yonatani n'wana Sawulo, a ta eka Davhida, a wela ehansi emahlweni ka yena, a khinsama; kutani Davhida a ku: “Mefiboxete!” Yena a ku: “Nandza wa wena hi loyi.” 
7 Davhida a ku eka yena: “U nga chavi, hikuva ndzi rhandza ku ku kombisa tintswalo hikwalaho ka Yonatani, tata wa wena, ndzi va ndzi ku nyika vurimo hinkwabyo bya Sawulo, tata wa wena, loko u ri wena u ta dya swakudya hi masiku hinkwawo etafuleni ra mina.” 
8 Kavaloko a khinsama, a ku: “Nandza wa wena i yini, leswi u langutaka mbyana leyi feke leyi ndzi nga yona!” 
9 Kutani hosi yi vitana Siba nandza wa Sawulo yi ku eka yena: “Swilo hinkwaswo leswi ngi swi ri swa Sawulo, ni swa yindlu ya yena hinkwayo, ndzi swi nyikile n'wana wa hosi ya wena. 
10 U ta rima vurimo lebyi, wena ni vana va wena, ni malandza ya wena, kutani u ta tisa swakudya swa byona leswaku n'wana wa hosi ya wena a va ni swakudya ku dya; kutani Mefiboxete, n'wana wa hosi ya wena, u ta dya swakudya masiku hinkwawo etafuleni ra mina.” Yena Siba, a a ri ni vana va xinuna va khume na ntlhanu, ni malandza ya makume mambirhi. 
11 Kutani Siba a ku eka hosi: “Hinkwaswo leswi hosi, n'wini wanga, a swi lerisaka nandza wa yena, nandza wa wena u ta swi endla.” Kutani Mefiboxete a ta dya etafuleni ra Davhida kukota un'wana wa vana va hosi. 
12 Kambe Mefiboxete a a ri ni n'wana wa wandzisanyana la thyiwaka Mika, kutani hinkwavo lava akeke endlwini ya Siba a ma ri malandza ya Mefiboxete. 
13 Mefiboxete a a akile eYerusalema, hikuva a a dya masiku hinkwawo etafuleni ra hosi; kambe a a lamele milenge mimbirhi.
2 SAMIELE 10
01 Endzhaku ka sweswo, hosi ya vana va Amoni yi fa, kutani Hanunu, n'wana wa yena, a fuma ematshan'weni ya vona. 
2 Kutani Davhida a ku: “Ndzi ta kombisa tintswalo eka Hanunu, n'wana Nahaxi, kukotisa leswi tata wa yena a ndzi kombiseke tintswalo.” Kavaloko Davhida a rhuma malandza ya yena ma ya n'wi chavelela hikwalaho ka tata wa yena; kutani malandza ya Davhida ma fika etikweni ra vana va Amoni. 
3 Tindhuna ta vana va Amoni ti ku eka Hanunu, hosi ya tona: “Xana kunene Davhida u rhumile emahlweni ka wena vachaveleri ku dzunisa tata wa wena-ke? Xana a hi ku kamba muti, ni ku wu hlola, ni ku wu mbundzuxa, leswi Davhida a ku rhumeleke malandza ya yena xana?” 
4 Kutani Hanunu a teka malandza ya Davhida, a ma byewula malebvu hitlhelo, a xeka ni tinguvu ta vona hitlhelo ku fika ehansi ka swifungha, kutani a va tlherisa. 
5 Sweswo va yisa mahungu eka Davhida, kutani a rhuma vanhu va ya hlangana na vona, hikuva vanhu lava a va sandziwile ngopfu; kutani hosi yi ku eka vona: “Tshamani eYeriko, malebvu ya n'wina ma ko ma mila, hi kona mi nga ta vuya.”
6 Kambe vana va Amoni va vona leswaku va tiendlile lava vengiwaka eka Davhida, kutani vana va Amoni va rhuma, va ya rhamba vanhu va 20 000 Vasiriya va Beta-Rehobo, ni Vasiriya va Soba; ni hosi ya Maaka leyi ngi yi ri ni vanhu va 1 000; ni va ka Toba, va ri va 12 000. 
7 Kuteloko Davhida a swi twa, a rhuma Yowabu ni nyimpi hinkwayo, ti ri tinhenha. 
8 Kutani vana va Amoni va huma va tilunghisile ku lwa enyangweni; kambe Vasiriya va Soba ni va Rehobo, ni va Toba, ni va Maaka a va yima etlhelweni, emasin'wini. 
9 Kuteloko Yowabu a vonile leswaku tinyimpi a ti ri kona emahlweni ka yena ni ndzhaku ka yena, a hlawula vavanuna lavo tiya exikarhi ka tinhenha hinkwato ta Israele, kutani a va rhuma ku ya hlangana ni Vasiriya; 
10 lava seleke va tiko, a va vekela emavokweni ya Abixayi makwavo, ku ta lwa ni vana va Amoni. 
11 Kutani a ku eka yena: “Loko Vasiriya va ndzi hlula, u ta ndzi ponisa, kambe loko vana va Amoni va ku hlula, ndzi ta ku ponisa. 
12 U va ni matimba, kambe a hi tiyeleni eka tiko ra hina ni le ka miti ya Xikwembu xa hina; kambe Yehovha a a endle leswi lulameke emahlweni ka yena!” 
13 Kutani Yowabu ni tiko leri ngi a ri na rona, a tshinela emahlweni ku ya lwa ni Vasiriya, kambe vona va baleka emahlweni ka yena. 
14 Vana va Amoni, kuteloko va vonile Vasiriya va baleka, na vona va baleka emahlweni ka Abixayi, va tlhelela emutini. Kavaloko Yowabu a tlhela eku lweni ni vana va Amoni, a muka eYerusalema.
15 Vasiriya, kuteloko va vonile ku hluriwa ka vona emahlweni ka Israele va hlengeletana hinkwavo; 
16 kutani Hadadi-Esere a rhuma vanhu va ya vitana Vasiriya lava nga ehase ka nambu, kutani va ta eHelama, va ri ni hosi ya vona, Xobaki, ndhuna ya nyimpi ya Hadadi-Esere. 
17 Timhaka leti ti yisiwa eka Davhida, kutani a hlengeleta Vaisraele hinkwavo, a pela Yordani, a ya fika eHelama; kavaloko Vasiriya va tilunghisa ku ya hlangana na Davhida, kutani va lwa na yena. 
18 Vasiriya va tsutsuma emahlweni ka Israele, kutani Davhida a dlaya swipani swa tigolonyi swa madzana ya ntlhanu na mambirhi swa Vasiriya, ni vakhandziyi va tihanci va 40 000; a tlhava na Xobaki ndhuna ya nyimpi a fa kona. 
19 Tihosi hinkwato le ti fumiwaka hi Hadadi-Esere ti vona leswaku ti hluriwile emahlweni ka Israele, kutani ti kombela ku rhula eka Vaisraele, kambe ti fumiwa hi vona; kutani Vasiriya va chava ku pfuna kambe vana va Amoni.
2 SAMIELE 11
01 Kutani hi lembe leri tlhandlamaka, enkarhini lowu tihosi ti humaka nyimpi, Davhida a rhuma Yowabu, ni malandza ya yena, ni Vaisraele hinkwavo, va ya hlasela tiko ra vana va Amoni, kutani va rhendzela Rhaba; kambe Davhida a sala eYerusalema. 
2 Siku rin'wana, nimadyambu Davhida a pfuka ebyetlelweni bya yena, a fambafamba elwangwini ra yindlu ya hosi, kutani a vona a ri elwangwini wansati la hlambaka; wansati loyi, a a sasekile ngopfu. 
3 Kutani Davhida a rhuma va ya vutisa ta wansati loyi kutani va ku eka yena: “A hi Batixeba n'wana Eliyama, nsati wa Uriya, munhu wa ka Hiti xana?” 
4 Kavaloko Davhida a rhuma tintsumi, ku ya n'wi teka; kutani a ta eka yena, a etlela na yena (kambe wansati a a tibasisile ethyakeni ra yena); kutani a tlhelela endlwini ya yena. 
5 Kutani wansati loyi, a tika nyimba; kutani a rhuma eka Davhida, a n'wi tivisa, a ku: “Ndzi xurhile nyimba.” 
6 Kavaloko Davhida a rhuma eka Yowabu, a ku: “Ndzi rhumele Uriya wa Muhiti.” Sweswo Yowabu a rhuma Uri eka Davhida. 
7 Uriya a ta eka yena, kutani Davhida a n'wi vutisa timhaka ta Yowabu, ni ta tiko, ni ta nyimpi. 
8 Davhida a ku eka Uriya: “Xikela endlwini ya wena, u ya hlamba milenge,” kutani Uriya a huma endlwini ya hosi, kambe tinyiko ta hosi ti huma endzhaku ka yena. 
9 Kutani Uriya a etlela enyangweni ya yindlu ya hosi ni malandza hinkwawo ya hosi ya yena; kambe a nga xikelanga endlwini ya yena. 
10 Kavaloko va ya byela Davhida, va ku: “Uriya a nga xikelanga endlwini yakwe.” Kutani Davhida a ku eka Uriya: “A ku vuyangi erendzweni xana? A ku xikelanga ha yini endlwini ya wena-ke?” 
11 Uriya a ku eka Davhida: “Areka na Israele na Yuda va tshame emitsongeni, ni n'wini wa mina Yowabu ni malandza ya hosi yanga va govile enhoveni, xana mina ndzi ta nghena endlwini ya mina ku ta dya ni ku nwa, ni ku etlela ni nsati wa mina xana? Wa hanya, ni moya wa wena wu hanya, ndzi nga ka ndzi nga endli xilo lexo tano!” 
12 Kutani Davhida a ku eka Uriya: “Tshama la kambe namuntlha, mundzuku ndzi ta ku tlherisela.” Sweswo Uriya a xwa eYerusalema, siku lero ni leri tlhandlamaka. 
13 Kavaloko Davhida a rhuma ku n'wi vita, leswaku a dya a nwa emahlweni ka yena, kutani Davhida a n'wi pyopyisa; kambe nimadyambu, a huma ku ya etlela esangwini ra yena ni malandza ya hosi ya yena, a nga xikelanga endlwini ya yena.
14 Kambe nimixo, Davhida a tsalela Yowabu papila, a ri rhuma hi voko ra Uriya. 
15 A tsarile epapileni leri, a ku: “Vekani Uriya laha nyimpi yi hisaka kona, mi n'wi sukela kona leswaku a tlhaviwa, a fa.” 
16 Kuteloko Yowabu a rhendzerile muti, a veka Uriya laha a tivaka leswaku tinhenha ti ta va kona. 
17 Kutani vanhu va muti va huma, va lwa na Yowabu, kutani van'wana va tiko va malandza ya Davhida va dlawa, na yena Uriya wa ka Hiti a dlawa. 
18 Kutani Yowabu a rhuma vanhu va ya vikela Davhida mahungu hinkwawo ya ku lwa, kambe a byela ntsumi, a ku: 
19 “Kutakuloko u hetile ku byela hosi timhaka ta ku lwa, 
20 loko hosi yi kariha, yi ku eka wena: ‘Mi tshinelele yini muti ku lwa xana? A mi swi tivi leswaku va balesela va ri erirhangwini xana? 
21 I mani la dlayeke Abimeleke n'wana Yerubexete xana? A hi wansati la n'wi hoxeke hi tamba ra ku sila, a ri erirhangwini, kutani a fa eTebese? Mi tshinelele rirhangu ha yini xana?’ Kutani u ta ku eka yena: ‘Nandza wa wena Uriya wa ka Hiti u file na yena.’ ”
22 Ntsumi yi suka; kuteloko yi fikile, yi ya vikela Davhida hinkwaswo leswi Yowabu a n'wi rhumeleke swona. 
23 Ntsumi yi ku eka Davhida: “Vanhu lava va humile hi matimba ku lwa na hina, hi hlanganile na vona emasin'wini, kutani hi va hlongorisa ku fika enyangweni, 
24 kambe lava copaka hi vurha va copa malandza ya wena va ri ehenhla ka rirhangu kutani malandza layo tala ya hosi ma file, ni nandza wa wena Uriya wa ka Hiti u file, na yena.” 
25 Kutani Davhida a ku eka ntsumi: “U ta vurisa sweswo eka Yowabu, u ku: ‘Mhaka leyi yi nga tshuki yi biha emahlweni ka wena, hikuva tlhari ri dlaya hala ni hala: tiyisa ku lwa ni muti lowu, u wu hlanhla.’ Sweswo u ta n'wi tiyisa.”
26 Nsati wa Uriya a tiva leswaku nuna wa yena u file, kutani a rila nuna wa yena; 
27 kuteloko nkosi wu hundzile, Davhida a rhuma va ya n'wi vita kutani a n'wi rhurhela endlwini ya yena, a va nsati wa yena, kutani a n'wi velekela n'wana wa wanuna. Kambe mhaka leyi Davhida a yi endleke, yi biha emahlweni ka Yehovha.
2 SAMIELE 12
01 Kutani Yehovha a rhuma Natani eka Davhida. Kavaloko a ta eka Davhida, a ku eka yena: “Emutini wun'wana a ku ri ni vanhu vambirhi un'wana a a ri mufuwi, un'wana a a ri xisiwana. 
2 Mufuwi a a fuwe tihomu ni tinyimpfu leto tala ngopfu; 
3 kasi lowa xisiwana a a fuwe xinyimpfana xi ri xin'we ntsena lexi a nga xi xava, a xi wundla, xi kula endlwini ya yena swin'we ni vana va yena, xi dya swakudya swa yena, xi nwa exidzuvulweni xa yena, xi etlela exifuveni xa yena, xi ri kukotisa n'wana eka yena. 
4 Ku fika munhu la endzaka eka mufuwi, kutani a swi nonon'hwa eka yena ku teka xifuwo lexitsongo hambi lexikulu xa yena ku xi tlhavela muendzi la n'wi endzeleke, kutani a ya teka xinyimpfana xa xisiwana, a tlhava a lunghisela munhu la n'wi endzeleke.” 
5 Kavaloko Davhida a karihela munhu loyi ngopfu, a ku eka Natani: “Yehovha wa hanya! La endliseke sweswo u fanekele hi ku fa! 
6 U ta riha xinyimpfana eka mune, hi leswi a endleke mhaka leyi, a nga vanga na tintswalo.”
7 Kutani Natani a ku eka Davhida: “Munhu loyi hi wena! Yehovha Xikwembu xa Israele, xi vurisile, xi te: ‘Ndzi ku cherile hi mafurha leswaku u va hosi ya Israele, ndzi ku kutsurile evokweni ra Sawulo, 
8 ndzi ku nyikile yindlu ya hosi ya wena, ndzi vekile vasati va hosi ya wena exifuveni xa wena; ndzi ku nyikile yindlu ya Israele ni ya Yuda; ni loko xi ri xilo lexitsongo, ingi ndzi ta ku engetela xilo xihi ni xihi. 
9 U sandzise ku yini rito ra Yehovha u endla leswi biheke emahlweni ka yena? U dlayile Uriya wa ka Hiti hi tlhari, u tekile nsati wa yena u n'wi endla nsati wa wena; kambe u n'wi dlayile hi tlhari ra vana va Amoni. 
10 Sweswi, tlhari ri nga ka ri nga humi endlwini ya wena ni siku ni rin'we, hikuva u ndzi sandzile, hi ku teka nsati wa Uriya wa ka Hiti u n'wi endla nsati wa wena.’ 
11 Yehovha u vurisile; a ku: ‘Waswivo, ndzi ta humesa khombo endlwini ya wena: ndzi ta teka vasati va wena emahlweni ka wena, ndzi va nyika vanakuloni, va ta etlela ni vasati va wena emahlweni ka dyambu leri; 
12 hikuva u swi endlile eswihundleni, kambe mina ndzi ta swi endla emahlweni ka Vaisraele hinkwavo, ni le mahlweni ka dyambu.’ ”
13 Kutani Davhida a ku eka Natani: “Ndzi dyohele Yehovha.” Kutani Natani a ku eka Davhida: “Yehovha u hundzisile xidyoho xa wena; u nga ka u nga fi; 
14 kambe leswi u tsan'wiseke Yehovha eka valala va yena emhakeni leyi, n'wana loyi u velekeriweke yena u ta fa hakunene.” 
15 Kutani Natani a muka endlwini ya yena.Kavaloko Yehovha a ba n'wana loyi nsati wa Uriya a velekeleke Davhida, kutani a vabya, a lava ku fa. 
16 Kambe Davhida a lava Xikwembu hikwalaho ka n'wana, a titsona swakudya, a nghena endlwini a tshama vusiku hinkwabyo a etlele hansi. 
17 Vakulukumba va yindlu ya yena va pfuka va ta eka yena, va n'wi khongotela ku pfuka ehansi, kambe a ala ni ku dya swakudya na vona. 
18 Kute hi siku ra ntlhanu na mambirhi, n'wana a fa, kutani malandza ya Davhida ma chava ku n'wi byela ku fa ka n'wana, hikuva a va ku: “Loko n'wana a ha hanya, a hi vulavula na yena kambe a nga yingisanga rito ra hina; xana hi ta tiya ku ya n'wi byela leswaku n'wana u file xana? U ta endla ku biha kun'wana!” 
19 Kambe Davhida a vona ku n'unun'uta ka malandza ya yena, kutani Davhida a tiva leswaku n'wana a file; kutani a ku eka malandza ya yena: “N'wana u file xana?” Va ku: “U file!” 
20 Kavaloko Davhida a pfuka ehansi, a hlamba, a tola, a ambala tinguvu tin'wana, kutani a nghena endlwini ya Yehovha, a khinsama; a tlhela a nghena endlwini ya yena, a kombela ku phameriwa swakudya, kutani a dya. 
21 Malandza ya yena ma ku eka yena: “U endla yini xana? Loko n'wana a ha hanya, a u titsona swakudya, u rila, kambe loko n'wana a file, u pfuka u dya!” 
22 Kutani a ku: “Loko n'wana a ha hanya, a ndzi titsona swakudya, ndzi rila, hikuva a ndzi ku: ‘Ku tiva mani xana? Kumbe Yehovha u ta ndzi tsetselela, kutani n'wana u ta hanya.’ 
23 Sweswi u file ndzi ta titsonela yini swakudya? Ndzi ta swi kota ku n'wi vuyisa xana? Mina ndzi ta ya eka yena, kambe yena a nga ka a nga vuyi eka mina.”
24 Kutani Davhida a chavelela Batixeba, nsati wa yena; kutani a ya eka yena, a etlela na yena, kutani a veleka n'wana, loyi Davhida a n'wi thyeke vito ra Solomoni; kutani Yehovha a n'wi rhandza; 
25 a tivisa Davhida mhaka leyi hi Natani, muprofeta kutani yena a n'wi thya vito ra Yedidiya (murhandziwa wa Yehovha), hikwalaho ka Yehovha.
26 Kutani Yowabu a lwa na Rhaba wa vana va Amoni, a teka muti wa ntsindza. 
27 Kutani Yowabu a rhumela Davhida tintsumi, a ku: “Ndzi lwile na Rhaba, ndzi tekile ni muti wa mati. 
28 Sweswi hlengeleta lava seleke va tiko, u rhendzela muti, u wu teka, leswaku loko ndzi teka muti, wu nga vitaniwi hi vito ra mina.” 
29 Davhida a hlengeleta tiko hinkwaro, a ya eRhaba, kutani a lwa na wona, a wu teka. 
30 Kutani a teka harhi ya vuhosi enhlokweni ya hosi ya vona (ku tika ka yona a yi ri talenta ya nsuku, yi ri ni maribye lama pfumariwaka) kutani yi vekiwa enhlokweni ya Davhida; a teka xuma lexikulu ngopfu emutini, a famba na xona. 
31 Loko va ri vanhu va kona, a va humesa, a va tirhisa emasaheni ni le tipikeni ta nsimbhi, ni le swihlokeni swa nsimbhi, a va vumbisa ni switina; a endlela Sweswo miti hinkwayo ya vana va Amoni. Kutani Davhida a tlhela a muka eYerusalema ni tiko hinkwaro.
2 SAMIELE 13
01 Endzhaku ka sweswo, Abixalomu, n'wana Davhida, a a ri ni makwavo wa wanhwana la sasekeke; vito ra yena a a ri Tamari, kutani Aminoni, n'wana Davhida, a n'wi rhandza. 
2 Aminoni a xaniseka a ko a vabya hikwalaho ka Tamari, makwavo, hikuva a a nga si tivana ni wanuna, kutani a swi nonon'hwa ngopfu emahlweni ka Aminoni ku n'wi endla nchumu. 
3 Aminoni a a ri ni nakulobye, vito ra yena a a ri Yonadabu, n'wana Ximeya, makwa Davhida, kambe Yonadabu a a ri munhu wa ku tlhariha ngopfu. 
4 A ku eka yena: “U ondzela yini-ke siku rin'wana ni rin'wana ku tlurisa, wena, n'wana hosi? Xana a u nga ndzi byeri xana?” Aminoni a ku eka yena: “Ndzi rhandza Tamari, makwa Abixalomu, makwerhu.” 
5 Kutani Yonadabu a ku eka yena: “Famba u tilata elawini ra wena, u endla swange wa vabya, kutani kutakuloko tata wa wena a ta ku ku vona, u ta ku eka yena: ‘U nga pfumelela Tamari, makwerhu, a ta ndzi phamela swakudya: U ta sweka swakudya emahlweni ka mina, ndzi n'wi vona, kutani ndzi ta swi amukela evokweni ra yena.’ ” 
6 Sweswo Aminoni a ya etlela, a endla swange wa vabya, kutani hosi yi ya n'wi vona. Aminoni a ku eka hosi: “U nga pfumelela Tamari, makwerhu, a ta ndzi swekela swinkwa swimbirhi emahlweni ka mina, ndzi ta swi dya evokweni ra yena.” 
7 Kutani Davhida a rhuma va ya byela Tamari endlwini, va ku: “Famba endlwini ya Aminoni, makwenu, u ta n'wi lunghisela swakudya.” 
8 Kavaloko Tamari a ya endlwini ya Aminoni, makwavo la etleleke; a teka mbila a yi pfuva, a endla swinkwa emahlweni ka yena, kutani a sweka swinkwa; 
9 a teka ni pani a swi phama emahlweni ka yena; kambe a ala ku dya. Kutani Aminoni a ku: “Humesani vanhu hinkwavo lava nga ekusuhi na mina.” Sweswo lava nga endlwini ya yena va huma hinkwavo. 
10 Kutani Aminoni a ku eka Tamari: “Tisa swakudya ekamareni, hi kona ndzi nga ta dya evokweni ra wena.” Kutani Tamari a teka swinkwa leswi a swi endleke, a swi neha eka Animoni, makwavo, ekamareni. 
11 Kakuloko a n'wi phamela swakudya, a n'wi khoma, a ku eka yena: “Tana makwerhu, u etlela na mina.” 
12 Yena a n'wi hlamula, a ku: “A hi swona, makwerhu, u nga ndzi khomisi tingana hikuva swi nga ka swi nga endleki eIsraeleni; u nga tshuki u endla manyala lawa. 
13 Na mina ndzi ta ya rhwala kwihi tingana ta mina xana? Loko u ri wena u ta fana ni un'wana wa manyala eIsraeleni. Sweswi vulavula na hosi, kutani a nga ka a nga ndzi arisi eka wena.” 
14 Kambe a nga rhandzanga ku yingisa rito ra yena, kutani a n'wi hlula hi matimba, a n'wi khomisa tingana, a etlela na yena. 
15 Kutani Aminoni a n'wi venga hi ku venga lokukulu, hikuva rivengo ra yena a ri tlula rirhandzu leri a n'wi rhandzeke ha rona. Kutani Animoni a ku eka yena: “Suka u famba!” 
16 A hlamula, a ku eka yena: “U nga endli xo biha lexi tlulaka xin'wana lexi u ndzi endleleke xona, hi ku ndzi hlongola.” 
17 Kambe a ala ku n'wi yingisa, kutani a vitana nandza loyi a n'wi tirhelaka, a ku eka yena: “Hlongolani nsati loyi ekule na mina, u pfala rivanti hi mpfungura endzhaku ka yena.” 
18 Kambe a a ri ni nguvu ya mavalavala, hikuva vana va vanhwana va hosi a va ambala tinguvu teto. Kutani loyi a tirhelaka Aminoni a n'wi humesa ehandle, a lotlela rivanti endzhaku ka yena. 
19 Kavaloko Tamari a teka nkuma a wu hoxa enhlokweni ya yena, a handzula nguvu ya mavalavala leyi a yi ambaleke, a tlakusa voko enhlokweni ya yena, a suka a famba, a ri karhi a huwelela.
20 Kutani Abixalomu, makwavo, a ku eka yena: “Aminoni, makwenu, u tshamile na wena xana? Sweswi miyela, makwerhu: i makwenu; u nga tivavisi mbilu hi mhaka leyi.” Kambe Tamari a tshama endlwini ya Abixalomu, makwavo, a ri enhlomulweni. 
21 Hosi Davhida, kuteloko a twile timhaka hinkwato leti, a kariha ngopfu. 
22 Kambe Abixalomu a a nga vulavuli na Aminoni leswo biha hambi swi ri leswo saseka; 
23 hikuva Abixalomu a a venga Aminoni, hikuva a onhile Tamari, makwavo. Kuteloko ku hundzile malembe mambirhi, Abixalomu a a ri ni vatsemeri emutini wa Baala-Hazoro, lowu nga ekusuhi na Efrayimi; kutani Abixalomu a vitana vana va hosi hinkwavo. 
24 Abixalomu a ya eka hosi, a ku: “Waswivo, nandza wa wena u ni vatsemeri, ndzi kombela hosi ni malandza ya yena leswaku va ta eka nandza wa wena.” 
25 Hosi yi ku eka Abixalomu: “E-e, n'wananga; hi nga ka hi nga yi hinkwerhu leswaku hi nga tshuki hi ku tikela.” A n'wi sindzisa, kambe Davhida a ala ku ya kutani a n'wi katekisa. 
26 Abixalomu a ku: “Kambe makwerhu Aminoni ntsena a a te na hina.” Hosi yi ku eka yena: “U ta fambela yini na wena xana?” 
27 Kambe Abixalomu a n'wi sindzisa, kutani a rhuma Aminoni, ni vana hinkwavo va hosi va famba na yena. 
28 Abixalomu a lerisa malandza ya yena, a ku: “Xiyani swinene, kutakuloko mbilu ya Aminoni yi tsakisiwa hi vhinyo, ni loko ndzi ku eka n'wina: ‘Dlayani Aminoni!’ Mi ta n'wi dlaya, mi nga chavi, a ndzi mi lerisanga sweswo xana? Tiyani timbilu, mi va tinhenha!” 
29 Kavaloko malandza ya Abixalomu ma endlela Aminoni hilaha Abixalomu a leriseke hakona; kutani vana va hosi hinkwavo va pfuka, va khandziya un'wana ni un'wana mula ya yena, va tsutsuma.
30 Kakuloko va ha ri endleleni, mpfumawulo wu ya fika eka Davhida, va ku: “Abixalomu u dlayile vana hinkwavo va hosi, a ku salanga na un'we.” 
31 Kutani hosi yi pfuka, yi handzula tinguvu ta yona, yi tilata ehansi, ni malandza hinkwawo ya yona ma yima la, tinguvu ta wona ti handzuriwile. 
32 Kutani Yonadabu, n'wana Ximeya, makwa Davhida, a vulavula, a ku: “Hosi yanga yi nga tshuki yi vula, yi ku: ‘Va dlayile majaha hinkwawo, vana va hosi,’ hikuva i Aminoni ntsena a feke, hikuva nomu wa Abixalomu wu swi tiyisile, siku Aminoni a nga onha Tamari, makwavo. 
33 Sweswi hosi, n'wini wanga, a nga tshuki a vaviseka embilwini hi mhaka leyi, a ku: ‘Vana va hosi va file hinkwavo,’ hikuva i Aminoni ntsena a feke.” 
34 Kambe Abixalomu a a balekile.Kutani jaha leri nga vekiwa mulanguteri ri tlakusa mahlo ri languta, kutani waswivo, vanhu lavo tala a va ta hi ndlela ya le muhosi, tlhelo ra ntshava. 
35 Yonadabu a ku eka hosi: “Vana va hosi hi lava va fikaka, tani hi leswi nga vuriwa hi nandza wa wena.” 
36 Kakuloko a ha heta ku vulavula, vana va hosi va fika, kutani va tlakusa marito va rila; na yona hosi ni malandza ya yona hinkwawo va rila, va endla nkosi lowukulu ngopfu. 
37 Kambe Abixalomu a baleka, a ya eka Talimayi, n'wana Amihudi, hosi ya Gexuri. Kutani Davhida a a rila n'wana wa yena hi masiku hinkwawo.
38 Sweswo Abixalomu a baleka, a ya eGexuri, a tshama kona malembe manharhu. 
39 Kutani hosi Davhida a tshika ku landzelela Abixalomu, hikuva a a chaveleriwile hikwalaho ka rifu ra Aminoni.
2 SAMIELE 14
01 Yowabu, n'wana Seruya, a vona leswaku mbilu ya hosi yi navela Abixalomu; 
2 kutani a rhuma vanhu eTekowa, a vitana kona wansati la tlhariheke, a ku eka yena: “Endla swange u rila munhu, u ambala tinguvu leto khwaxa, u nga toli mafurha, u endla kukotisa wansati la rileke mufi masiku layo tala. 
3 U ta nghena ehosini, kutani u ta vulavula sweswo na yena.” Kavaloko Yowabu a n'wi vekela marito enon'wini.
4 Wansati lowa Tekowa a ya vulavula ni hosi, a wela ehansi emombyeni, a khinsama, a ku: “Ndzi ponise, wee hosi!” 
5 Kutani hosi yi ku eka yena: “U na yini xana? Mhaka ya wena i yihi xana?” Yena a ku: “Kunene ndzi nsati wa noni, nuna wa mina u file. 
6 Nandza wa wena a a ri ni vana va xinuna vambirhi lava lweke emasin'wini, kutani leswi ku nga vangi na mulamuri exikarhi ka vona, un'wana a bile makwavo, a n'wi dlaya. 
7 Kutani maxaka ya mina hinkwawo ma pfukele nandza wa wena, ma ku: ‘Hi nyikete la beke makwavo, hi ta n'wi dlayela vutomi bya makwavo loyi a n'wi dlayeke,’ hi ta dlaya ni mudyandzhaka! Va ta tima sweswo kala leri vavamelaka leri ndzi saleleke va nga siyeli nuna wa mina vito ni ndzhaka la emisaveni!” 
8 Hosi yi hlamula yi ku eka wansati: “Famba ekaya ka wena, ndzi ta lerisa vanhu emhakeni ya wena.” 
9 Nsati lowa Tekowa a ku eka hosi: “Nandzu wu ta va ehenhla ka mina, wee hosi, n'wini wanga, ni le henhla ka yindlu ya tatana, kambe hosi ni xiluvelo xa yona swi ta pfumala nandzu.” 
10 Hosi yi ku eka yena: “Ndzi tisele loyi a nga ta vulavula na wena, kutani a nga ka a nga ha engeteli a ku xanisa.” 
11 Wansati a ku: “Hosi a yi anakanye Yehovha, Xikwembu xa wena, leswaku mukutsuri wa ngati a nga tshuki a engetela khombo leri, va nga dlayi n'wana wa mina.” Hosi yi hlamula yi ku: “Yehovha wa hanya! Ku nga ka ku nga wi hansi ni nsisi wun'we wa n'wana wa wena!” 
12 Wansati a ku: “Nandza wa wena a a vule rito rin'we eka hosi, n'wini wanga.” 
13 Yi ku: “Vulavula.” Wansati a ku: “Xana u anakanyela yini timhaka teto ehenhla ka tiko ra Xikwembu xana? Hilaha hosi yi vuleke hakona, ingi hosi yi ni nandzu hi leswi yi nga vuyisiki mubaleki wa yona loyi a n'wi hlongoleke. 
14 Hikuva hi ta fa kunene, hi fana ni mati lama halatiweke hansi, lama nga hlayisiwiki; Xikwembu a xi teki vutomi bya munhu, kambe xi ehleketa leswaku la hlongoriweke a nga ha tshuki a tshama ekule na xona. 
15 Sweswi, leswi ndzi teke ku ta byela hosi, n'wini wanga, rito leri, hileswaku tiko ri ndzi chavisile; kutani nandza wa wena a ku: ‘Ndzi rhandza ku vulavula ni hosi; kumbe hosi yi ta endla lexi nandza wa yona a nga ta yi byela xona; 
16 hikuva hosi yi ta yingisa nandza wa yona ku n'wi kutsula evokweni ra munhu loyi a nga ta ndzi heta, swin'we ni n'wananga endzhakeni ya Xikwembu.’ 
17 Kambe nandza wa wena u te: ‘Rito ra hosi, n'wini wanga, a ri hi nyike ku wisa,’ hikuva hosi, n'wini wa mina, yi fana ni ntsumi ya Xikwembu ku yingisa leswo lulama ni lexo biha; kambe Yehovha Xikwembu xa wena, a a ve na wena!”
18 Hosi yi hlamula, yi ku eka wansati: “U nga ndzi fihleli mhaka leyi ndzi nga ta yi kombela ka wena.” Wansati a ku: “Hosi, n'wini wanga, a yi vulavule.” 
19 Kutani hosi yi ku: “Xana voko ra Yowabu ri na wena etimhakeni hinkwato leti xana?” Wansati a hlamula, a ku: “Moya wa wena wa hanya, wee hosi, n'wini wanga, a ku na nchumu exineneni, hambi eximatsini eka hinkwaswo leswi nga vuriwa hi hosi, n'wini wanga, hikuva i nandza wa wena Yowabu la ndzi leriseke, ni la vekeke marito hinkwawo lawa enon'wini wa nandza wa wena. 
20 Nandza wa wena Yowabu u endlise sweswo ku hundzuluxa mhaka; kambe hosi yanga yi ni vutlhari kukotisa vutlhari bya ntsumi ya Xikwembu ku tiva hinkwaswo swa la emisaveni.”
21 Kutani hosi yi ku eka Yowabu: “Waswivo, ndzi ta endla sweswo; famba-ke u vuyisa jaha, Abixalomu.” 
22 Yowabu a wela ehansi emombyeni a khinsama, a katekisa hosi, kutani Yowabu a ku: “Namuntlha nandza wa wena a tiva leswaku ndzi kumile tintswalo emahlweni ka wena hosi, n'wini wanga, hikuva hosi yi endla hi rito ra nandza wa yona.” 
23 Kutani Yowabu a pfuka a ya eGexuri, a vuyisa Abixalomu eYerusalema. 
24 Kutani hosi yi ku: “A a tshame endlwini ya yena, kambe a nga ka a nga voni mombo wa mina.” Kutani Abixalomu a tshama endlwini ya yena, a nga voni mombo wa hosi.
25 Exikarhi ka Vaisraele hinkwavo, a ku vanga na munhu la sasekeke kukotisa Abixalomu; a va n'wi dzunisa ngopfu; ku suka emikondzweni ku yisa enhlokweni, a ku nga ri na xivati emirini wa yena. 
26 Kakuloko a byewula misisi (kambe a a byewula lembe rin'wana ni rin'wana, hikuva misisi ya yena a yi n'wi tikela, kutani a a yi tsema), misisi ya nhloko ya yena a yi ringana ku tika ka tixikele ta madzana mambirhi exikalweni xa hosi. 
27 Vana vanharhu va varisanyana va tswaleriwe Abixalomu, ni wanhwanyana; vito ra yena a a ri Tamari; a a ri wansati wa mburhi.
28 Abixalomu a tshama malembe mambirhi eYerusalema, a nga voni mombo wa hosi. 
29 Kutani a rhuma vanhu ku ya vitana Yowabu a ta n'wi rhuma ehosini, kambe Yowabu a ala ku ya eka yena. A n'wi vitana ra vumbirhi, kambe a ala ku ya. 
30 Kavaloko Abixalomu a ku eka malandza ya yena: “Yanani, nsimu ya Yowabu yi le kusuhi ni leya mina; ku ni ka yona: Yanani, mi yi hisa hi ndzilo.” Sweswo malandza ya Abixalomu ma ya hisa nsimu. 
31 Kavaloko Yowabu a pfuka a ya eka Abixalomu endlwini, a ku eka yena: “Malandza ya wena ma hisele yini nsimu ya mina xana?” 
32 Abixalomu a ku eka Yowabu: “Waswivo, ndzi rhumile eka wena, ndzi te: ‘Tana halenu, ndzi ta ku rhumela ehosini, u ku eka yena: “Ndzi vuyele yini hi le Gexuri xana? A swi sasekile loko ngi ndzi ri kona.” Sweswi, ndzi rhandza ku vona mombo wa hosi, kutani loko nandzu wu ri kona eka mina, a a ndzi dlaye.’ ” 
33 Kavaloko Yowabu a nghena eka hosi, a n'wi byela timhaka teto. Kutani a vitana Abixalomu; yena a ta ehosini, kutani a khinsama ehansi hi mombo wa yena emahlweni ka hosi; kutani hosi yi ntswontswa Abixalomu.
2 SAMIELE 15
01 Endzhaku ka sweswo, Abixalomu a tilavela tigolonyi ni tihanci, ni vavanuna va ntlhanu wa makume lava tsutsumaka emahlweni ka yena. 
2 Abixalomu a a pfuka nimixo, a yima ekusuhi ni ndlela ya nyangwa; kutani munhu un'wana ni un'wana la ngi a ri ni mhaka leyi n'wi yisaka ehosini ku ta avanyisiwa, Abixalomu a a n'wi vita, a ku: “U huma emutini wihi xana?” Yena a ku: “Nandza wa wena u huma eka yin'wana ya tinyimba ta Israele.” 
3 Kutani Abixalomu a a ku eka yena: “Vona, mhaka ya wena yi nene, yi lulamile, kambe a ku na munhu la nga ku yingisaka wa le hosini.” 
4 Abixalomu a engeta, a ku: “A a ndzi vekiwe muavanyisi etikweni! Munhu un'wana ni un'wana la nga ni mhaka ya ku tenga hambi ya ku tengisana a ta ta eka mina, ndzi ta lulamisa ta yena!” 
5 Kutani kakuloko munhu a a tshinela ku ta n'wi khinsamela, a tshambuluta voko a n'wi khoma hi voko, a n'wi ntswontswa. 
6 Abixalomu a tshama a endlisa sweswo eka hinkwavo va Israele lava taka ehosini ku ta avanyisiwa; sweswo Abixalomu a a yiva timbilu ta vanhu va Israele.
7 Kuteloko ku hundzile malembe ya mune, Abixalomu a ku eka hosi: “Ndzi pfumelele ku ya eHebroni, ndzi ya hetisa leswi ndzi tiboheleke swona eka Yehovha hi ku hlambanya, 
8 hikuva nandza wa wena u tibohile loko ndza ha tshama eGexuri, eSiriya, ndzi te: ‘Kungakuloko Yehovha a ndzi vuyisela eYerusalema, ndzi ta tirhela Yehovha.’ ” 
9 Kutani hosi yi ku eka yena: “Famba hi ku rhula.” Kavaloko a pfuka, a ya eHebroni. 
10 Kambe Abixalomu a rhuma tinhlori etinyimbeni hinkwato ta Israele, ti ku: “Kutakuloko mi twa mpfumawulo wa nanga, mi ta ku: ‘Abixalomu u fuma eHebroni.’ ” 
11 Vanhu va Yerusalema, lava vitaniweke va madzana mambirhi va famba na Abixalomu, a va famba ntsena va nga tivanga nchumu. 
12 Kakuloko Abixalomu a humesa magandzelo, a rhuma vanhu va ya lava Ahitofele, wa le Gilo: ndhuna ya Davhida, a a ri emutini wa rikwavo eGilo; kutani makungu ya lava yimeleke Abixalomu ma tiya, ni vanhu lava n'wi landzaka va engeteleka.
13 Kavaloko munhu a fika eka Davhida a n'wi vikela timhaka teto, a ku: “Timbilu ta vanhu va Israele ti landza Abixalomu.” 
14 Kutani Davhida a ku eka malandza hinkwawo ya yena lawa ngi ma ri na yena eYerusalema: “Pfukani hi tsutsuma, hikuva hi nga ka hi nga kumi laha hi nga ta pona emahlweni ka Abixalomu. Hatlisani mi suka, hikuva a nga hatlisa a hi kuma, a ta hi nghenisa ekhombyeni, a ta onha muti hi vukari bya tlhari.” 
15 Malandza ya hosi ma ku eka hosi: “Malandza ya wena ma ta endla hinkwaswo leswi u nga ta swi rhandza.” 
16 Kutani hosi yi huma, yi landziwa hi yindlu hinkwayo ya yona, kambe hosi yi siya vavasati lavatsongo va yona va khume ku hlayisa yindlu. 
17 Sweswo hosi yi huma, yi landziwa hi tiko hinkwaro va ya yima eBeta-Merkaka. 
18 Kutani malandza hinkwawo ya yona ma famba ematlhelweni ka yona, swin'we ni Vakereti ni Vapeleti; ni Vagiti, va ri vanhu va ntlhanu wa madzana na dzana rin'we va sukile eGati va n'wi landza kutani va famba emahlweni ka hosi.
19 Kutani hosi yi ku eka Itayi wa Gati: “U ta fambela yini na hina xana? Tlhela u muka, u ya tshama ni hosi, hikuva u muluveri, kambe u ta tlhelela ekarikwenu. 
20 U fikile tolo, kutani namuntlha ndzi ta ku rhendzelekisa hinkwako na hina xana? Loko ndzi ri mina, ndzi ya laha ndzi nga ta ya kona. Tlhela u muka, u teka vamakwenu na wena. Tintswalo ni ntiyiso a swi ve na wena!” 
21 Itayi a hlamula a ku eka hosi: “Yehovha wa hanya, ni hosi n'wini wanga, wa hanya, leswaku laha hosi, n'wini wa mina, a nga ta va kona, hambi ku ri eku feni, hambi ku ri eku hanyeni, nandza wa wena u ta va kona.” 
22 Kavaloko Davhida a ku eka Itayi: “Suka hi famba!” Kutani Itayi, wa Gati a hundza ni vanhu hinkwavo va yena, ni vana hinkwavo lava ngi va ri na yena.
23 Tiko hinkwaro a ri tshama ri rila ri kolola, kambe tiko hinkwaro a ri hundza; kutani hosi yi pela nambu wa Kedroni, ni tiko hinkwaro ri pela laha ku langutaneke ni ndlela leyi yisaka emananga. 
24 Sadoki ni Valevhi hinkwavo a va famba na yena, va rhwele areka ya ntwanano wa Xikwembu; kutani va veka areka ya Xikwembu ehansi, vanhu va ko va hela ku huma emutini; na yena Abiyatara a tlhandluka. 
25 Kutani hosi yi ku eka Sadoki: “Tlherisa areka ya Xikwembu emutini; kungakuloko Yehovha a ndzi twela vusiwana, u ta ndzi vuyisa, a ndzi kombisa yona ni yindlu ya yona. 
26 Kambe loko a ku: ‘A ndzi titsakeli ha wena,’ 
27 hi mina loyi, a a ndzi endle hilaha a swi rhandzaka hakona.” Hosi yi engeta yi ku eka Sadoki, muprista: “A hi wena muvoni xana? Tlhela hi ku tsaka emutini, na Ahimaasi, n'wana wa wena, na Yonatani, n'wana Abiyatara vana va n'wina havambirhi. 
28 Langutani, ndzi ta tshama emananga rito rin'wana ra n'wina ri ko ri ndzi fikela ku ndzi letela.” 
29 Kutani Sadoki na Abiyatara va tlherisa areka ya Xikwembu eYerusalema, va tshama kona.
30 Kutani Davhida a a tlhandluka ntshava ya mitlhwari, a ri karhi a rila; nhloko ya yena yi funengetiwile, a famba a nga ri na tintanghu emilengeni; kutani vanhu hinkwavo va tiko lava ngi va ri na yena a va tifunengeta tinhloko va rila loko va ri karhi va tlhandluka. 
31 Kutani va ya byela Davhida, va ku: “Ahitofele u nghenile eka vanhu lava yimaka na Abixalomu.” Kutani Davhida a ku: “Yehovha, wanga hundzuluxa makungu ya Ahitofele!”
32 Davhida a ha ku fika enhlohlorhini laha va khinsamaka emahlweni ka Xikwembu, loko Huxayi wa Muariki a ta bakana na yena nguvu ya yena yi handzuriwile, ni misava yi ri enhlokweni ya yena. 
33 Davhida a ku eka yena: “Loko u famba na mina u ta ndzi tikela, 
34 kambe loko u tlhelela emutini, u ya tivula eka Abixalomu, u ku: ‘Wee hosi, ndzi nandza wa wena! Khale a ndzi ri nandza wa tata wa wena, kambe sweswi ndzi nandza wa wena,’ sweswo u ta hlanhla makungu ya Ahitofele. 
35 Sadoki na Abiyatara, vaprista a va nga vi na wena xana? Hinkwaswo leswi u nga ta swi yingisa endlwini ya hosi, u ta byela Sadoki na Abiyatara, vaprista. 
36 Waswivo, vana va vona havambirhi va kona na vona, Ahimaasi n'wana Sadoki, na Yonatani, n'wana Abiyatara; mi ta ndzi rhumela hi vona hinkwaswo leswi mi nga ta swi yingisa.”
37 Kutani Huxayi, nakulobye wa Davhida, a nghena emutini; na yena Abixalomu a nghena eYerusalema.
2 SAMIELE 16
01 Davhida, kuteloko a hundzanyanile nhlohlorhi, ku ta Siba, nandza wa Mefiboxete, emahlweni ka yena, a ri ni timbhongolo timbirhi leti rhwaleke swinkwa swa madzana mambirhi, ni mabuwu ya dzana ya vhinya leyi omeke, ni dzana ra mabuwu ya mihandzu ya hlovo, ni nghotsa ya vhinyo. 
2 Hosi yi ku eka Siba: “U ta endla yini hi swilo leswi?” Siba a ku: “Timbhongolo, ti ta va swifuwo swa yindlu ya hosi, swinkwa ni mihandzu ya hlovo, i swakudya swa majaha, ni vhinyo i swakunwa swa loyi a nga ta karhala emananga.” 
3 Kutani hosi yi ku: “N'wana wa hosi ya wena u kwihi xana?” Siba a ku eka hosi: “Waswivo, u sele eYerusalema, hikuva a a ku: ‘Namuntlha yindlu ya Israele yi ta ndzi tlherisela ku fuma ka tatana.’ ” 
4 Hosi yi ku eka Siba: “Waswivo, hinkwaswo leswi ngi swi ri swa Mefiboxete i swa wena.” Kutani Siba a ku: “Ndza khinsama. A ndzi kume tintswalo emahlweni ka wena hosi, n'wini wanga!”
5 Kakuloko Davhida a fika eBahurimi, ku huma kona munhu la nga xaka ra yindlu ya Sawulo, la thyiwaka Ximeyi, n'wana Gera; a huma a ri karhi a rhuketela. 
6 A hoxetela Davhida hi maribye ni malandza hinkwawo ya hosi Davhida, ni tiko hinkwaro, ni vavanuna hinkwavo va tinhenha lava nga evokweni ra yena ra xinene ni ra ximatsi. 
7 Ximeyi a vulavula a ri karhi a rhukana, a ku: “Huma, huma, munhu wa ngati, munhu wa Beliyali! 
8 Yehovha a a tlherisele ehenhla ka wena ngati hinkwayo ya yindlu ya Sawulo, loyi u fumaka ematshan'weni ya yena, kutani Yehovha u vekile vuhosi emavokweni ya Abixalomu, n'wana wa wena; loko u ri wena u le khombyeni ra xiviri xa wena, hikuva u munhu wa ngati!”
9 Kavaloko Abixayi, n'wana Seruya, a ku eka hosi: “Xana mbyana ya ku fa leyi yi rhuketela yini hosi, n'wini wanga? Ndzi pfumelele leswaku ndzi ya n'wi tsema nhloko!” 
10 Hosi yi ku: “Ku ni mhaka yihi exikarhi ka mina na n'wina, vana va Seruya xana? A a rhuketele; hikuva Yehovha u n'wi byerile, a ku: ‘U ta rhuketela Davhida.’ Kutani i mani la nga ta ku: ‘U endlisela yini sweswo xana?’ ” 
11 Kutani Davhida a ku eka Abixayi ni ka malandza ya yena hinkwawo: “Maswivo, n'wananga la humeke exisutini xa mina, u lava vutomi bya mina; ngopfungopfu loyi wa Benjamini u ta byi lavisisa! N'wi tshikeni a rhuketela, hikuva Yehovha u n'wi byerise sweswo. 
12 Kumbe Yehovha u ta languta ku tsongahatiwa ka mina, kutani Yehovha u ta ndzi tlherisela leswinene ematshan'weni ya mirhukano ya siku leri.” 
13 Sweswo Davhida ni vanhu va yena a va famba hi ndlela ya vona, kambe Ximeyi a a famba hitlhelo ra ntshava a langutene na yena, kutani loko a ri karhi a famba, a rhuketela, a hoxetela maribye emahlweni ka yena, a hoxa ni ntshuri. 
14 Kutani hosi ni tiko hinkwaro leri nga na yena, va fika va karhele, kutani va hefemula kona.
15 Kambe Abixalomu ni tiko hinkwaro, va ri vanhu va Israele, a va tile eYerusalema; na yena Ahitofele a a ri na yena. 
16 Kuteloko Huxayi, Muariki, nakulobye wa Davhida, a ta eka Abixalomu, a ku eka Abixalomu: “Hosi a yi hanye!” 
17 Kavaloko Abixalomu a ku eka Huxayi: “Xana hi rona rirhandzu ra wena leri u rhandzaka nakuloni ha rona xana? A ku yanga ha yini ni nakuloni xana?” 
18 Huxayi a ku eka Abixalomu: “E-e; kambe la hlawuriweke hi Yehovha ni tiko leri, ni vanhu va Israele hinkwavo, xana a ndzi nga vi na yena ni ku tshama na yena xana? 
19 Na swona ndzi ta tirhela mani-ke? A hi n'wana wa yena xana? Kukotisa leswi ndzi tirheleke tata wa wena, ndzi ta ku tirhela na wena.”
20 Abixalomu a ku eka Ahitofele: “Endlani makungu, mi kanela leswi hi nga ta swi endla!” 
21 Kutani Ahitofele a ku eka Abixalomu: “Yana eka vasati lavatsongo va tata wa wena, lava a va siyeke ku langutela yindlu; sweswo, Vaisraele hinkwavo va ta tiva leswaku u tiendle xisandzu eka tata wa wena kutani mavoko ya hinkwavo lava nga na wena ma ta tiyisiwa.” 
22 Kavaloko va dzimela Abixalomu tende elwangwini, kutani Abixalomu a nghena eka vasati lavatsongo va tata wa yena emahlweni ka Vaisraele hinkwavo. 
23 Hi masiku lawa, timhaka leti vuriwaka hi Ahitofele a ti ringanisiwa ni rito ra Xikwembu. A swi ri tano ni makungu hinkwawo ya Ahitofele, hambi ku ri eka Davhida, hambi eka Abixalomu.
2 SAMIELE 17
01 Ahitofele a ku eka Abixalomu: “Ndzi pfumelele ku ya hlawula vavanuna va 12 000. Kutani ndzi ta pfuka ndzi landzela Davhida hi vusiku lebyi; 
2 ndzi ta n'wi kuma a ha karhele, ni mavoko ya yena ma ha tsanile; ndzi ta n'wi chavisa, kutani tiko hinkwaro leri nga na yena ri ta baleka. 
3 Ndzi ta dlaya hosi ntsena, kutani ndzi ta ku vuyisela tiko hinkwaro; ku fa ka wanuna loyi u n'wi lavaka ku ta tlherisa hinkwavo; tiko hinkwaro ri ta rhula.” 
4 Rito leri, ri tsakisa Abixalomu ni vakulukumba hinkwavo va Israele.
5 Kambe Abixalomu a ku: “Vitanani na yena Huxayi Muariki, hi ta yingisa leswi a nga ta swi vula na yena.” 
6 Kavaloko Huxayi a ta eka Abixalomu, kutani Abixalomu a ku eka yena: “Ahitofele u vurise sweswo; xana hi ta endla leswi a swi vuleke xana? Loko swi nga ri tano, vulavula wena!” 
7 Huxayi a ku eka Abixalomu: “Namuntlha makungu ya Ahitofele a ma sasekanga.” 
8 Kutani Huxayi a ku: “Wa tiva vunhenha bya tata wa wena ni bya vanhu va yena, va kariha kukotisa bere leyi lahlekeriweke hi vana va yona emananga. Kambe tata wa wena i wanuna wa nyimpi, kutani a nga ka a nga tshami ni tiko nivusiku. 
9 Waswivo, u tumberile sweswi ekheleni rin'wana, kumbe endhawini yin'wana; kutani kutakuloko van'wana va dlayiwa eku sunguleni, mahungu ma ta hangalaka kutani va ta ku: ‘Tiko leri landzaka Abixalomu ra hluriwa.’ 
10 Kutani hambi la tiyeke ku tlurisa, ni lowa mbilu leyi kotisaka ya nghala, u ta chava; hikuva Vaisraele hinkwavo va tiva leswaku tata wa wena i wanuna wa matimba ni leswaku u landziwa hi tinhenha. 
11 Hikwalaho ndzi vula leswaku Vaisraele hinkwavo va hlengeletana eka wena, ku suka eDani ku fika eBerexeba, byi ri vunyingi lebyi fanaka ni sava leri nga eribuwini ra lwandle; kavaloko u ta famba u ri wena eku lweni. 
12 Hi ta n'wi kuma kwihi ni kwihi laha a nga ta va kona, kutani hi ta n'wi wela ehenhla kukotisa mberha loko yi wela misava, ku nga baleki munhu ni un'we, hambi a ri yena, hambi va ri lava fambaka na yena. 
13 Kungakuloko a ya chavela emutini wun'wana, Vaisraele hinkwavo va ta tisa tingoti emutini lowu, hi wu koka enambyeni, ku nga sali ni ribye rin'we eka wona.” 
14 Abixalomu ni vanhu hinkwavo va Israele va ku: “Makungu ya Huxayi, Muariki, ma tlula hi vutlhari makungu ya Ahitofele.” Kambe Yehovha a a kanerile ku onha makungu lamanene ya Ahitofele, leswaku khombo ri tela Abixalomu.
15 Huxayi a ku eka Sadoki ni le ka Abiyatara, vaprista: “Ahitofele u vurile makungu ya ku karhi ni ku karhi eka Abixalomu ni ka vakulukumba va Israele, na mina ndzi vurile makungu ya ku karhi. 
16 Sweswi, rhumani hi ku hatlisa mi tivisa Davhida, mi ku: ‘U nga tshami nivusiku ekusuhi ni mahlaluko ya mananga, kambe famba emahlweni, leswaku ku nga lovi hosi ni tiko hinkwaro leri ngi ri ri na yona.’ ” 
17 Yonatani na Ahimaasi a va yimile eEni-Rogele, kutani nandza wa wansati a ta va byela timhaka leswaku va ya tivisa hosi Davhida; hikuva a va chava ku tikombisa emutini. 
18 Kambe jaha ri va vona kutani ri ya vikela Abixalomu. Vona lavambirhi va suka hi ku hatlisa, va ya fika endlwini ya munhu wa Bahurimi, loyi ngi a ri ni xihlovo xa ku enta emutini wa yena, kutani va ngirimela eka xona. 
19 Kutani wansati a teka nkumba a wu andlala enyangweni ya xihlovo, a aneka mavele lama kandziweke ehenhla ka wona, leswaku ku nga vonaki nchumu. 
20 Malandza ya Abixalomu ma ta eka wansati endlwini ma ku: “Va Ahimaasi na Yonatani va kwihi xana?” Wansati a ku eka vona: “Va perile xinambyana.” Kutani va va lava, kambe va nga va kumi kutani va tlhelela eYerusalema. 
21 Kuteloko va sukile, Ahimaasi na Yonatani va huma exihlobyeni, va ya byela hosi Davhida mahungu, va ku eka Davhida: “Pfukani, mi hatlisa ku pela nambu, hikuva hi wona makungu ya Ahitofele ehenhla ka n'wina.” 
22 Kavaloko Davhida ni tiko hinkwaro leri ngi ri ri na yena va pfuka, va pela Yordani; loko ri xa nimixo, a ku nga salanga na un'we la nga pelangiki Yordani.
23 Kuteloko Ahitofele a vonile leswaku makungu ya yena a ma yingisiwanga, a pana mbhongolo ya yena, a pfuka a famba karikwavo, emutini wa yena, kutani kuteloko a lerisile va yindlu ya yena timhaka ta yena, a tisunga; sweswo a fa, a lahliwa esirheni ra tata wa yena.
24 Davhida a fika eMahanayimi kutani Abixalomu a pela Yordani, ni vanhu hinkwavo va Israele lava ngi va ri na yena. 
25 Abixalomu a a vekile Amasa leswaku a va ndhuna ya nyimpi ematshan'weni ya Yowabu. Amasa a a ri n'wana wa wanuna la thyiweke Yitira, wa Muisraele, la nga ya ka Abigayele, n'wana Nahaxi, makwa Seruya, mana wa Yowabu. 
26 Kutani Vaisraele na Abixalomu va gova etikweni ra Giliyadi. 
27 Kakuloko Davhida a fika eMahanayimi, Xobi, n'wana Nahaxi wa Rhaba, wa vana va Amoni, na Makiri n'wana Amiele, wa Lo-Debara, na Barizilayi Mugiliyadi wa Rogelimi, 
28 va tisa masangu ni mikambana, ni timbita ta vumba, ni koro, ni barley ni mapa, ni mavele lama oxiweke ni tinyawa, ni tindluwa ni mavele man'wana lama oxiweke, 
29 ni vulombe, ni mafurha ya ntswamba, ni tinyimpfu, ni machizi ya tihomu, va swi tisela Davhida ni tiko leri ngi ri ri na yena, va ta dya, hikuva a va te: “Tiko ri ni ndlala, va karhele va ni torha emananga.”
2 SAMIELE 18
01 Kutani Davhida a kamba tiko leri ngi ri ri na yena, a veka ehenhla ka vona tindhuna ta madzanadzana ni tindhuna ta madzana; 
2 kutani Davhida a rhuma tiko: ku avanyisa ka vunharhu a ku ri emavokweni ya Yowabu, ni ku avanyisa kun'wana emavokweni ya Abixayi, n'wana Seruya, makwa Yowabu, ni ku avanyisa ka vunharhu kun'wana emavokweni ya Itayi wa Gati, kutani hosi yi ku eka tiko: “Na mina ndzi ta huma na n'wina.” 
3 Kambe tiko ri ku: “U nga ka u nga humi; hikuva kutakuloko hi fanele ku tsutsuma, a va nga vuli nchumu ha hina, hambi ku nga fa hafu ya hina, a va nga vuli nchumu ha hina, hikuva wena u ringanisa khume ra madzanadzana ya hina. Kambe sweswi, swi sasekile loko u hi pfuna u ri emutini.” 
4 Kavaloko hosi yi ku eka vona: “Ndzi ta endla leswi mi swi pimisaka leswaku hi leswinene.” Sweswo hosi yi yima etlhelweni ra nyangwa, kutani tiko hinkwaro ri huma hi madzana ni madzanadzana. 
5 Hosi yi lerisa Yowabu, na Abixayi, na Itayi, yi ku: “Ndzi tsetseleleleni jaha Abixalomu,” kutani tiko hinkwaro ri yingisa ku lerisa ka hosi eka tindhuna hinkwato ehenhla ka Abixalomu.
6 Tiko ri huma erivaleni ku ya hlangana na Israele, kutani ku lwa ku va kona exihlahleni xa Efrayimi. 
7 Tiko ra Israele ri hluriwa kona hi malandza ya Davhida; ku dlawa ku va lokukulu siku leri; ku dlayiwa vanhu va 20 000. 
8 Ku lwa ku eneta tiko hinkwaro, kambe xihlahla xi heta vanhu siku leri ku tlurisa tlhari. 
9 Abixalomu a hlangana ni malandza ya Davhida, kambe Abixalomu a a khandziyile mula, kutani mula yi nghena emarhavini lama hlanganeke ngopfu ya nkuhlu lowukulu, kutani nhloko ya Abixalomu yi phasiwa enkuhlwini, a sala a hayekiwa exikarhi ka tilo ni misava, yona mula leyi ngi yi ri hansi ka yena, yi hundzela emahlweni. 
10 Wanuna un'wana a n'wi vona, kutani a ya byela Yowabu, a ku: “Waswivo, ndzi vonile Abixalomu a hayekiwe enkuhlwini.” 
11 Yowabu a ku eka munhu la n'wi byeleke mhaka leyi: “U n'wi vonile! Kasi a ku n'wi tlhavanga ha yini, a wa hansi xana? A ndzi ta fanela ku ku ha tixikele ta khume ta silivhere ni vamba.” 
12 Munhu loyi a ku eka Yowabu: “Hambi ndzi nga pima tixikele ta khume ra madzana, hi voko ra mina exikalweni, ndzi nga ka ndzi nga tlakusi voko ra mina ehenhla ka n'wana wa hosi, hikuva hi swi twile hi tindleve ta hina loko hosi yi ku lerisa swin'we na Abixayi na Itayi, yi ku: ‘Un'wana ni un'wana a a tsetselele jaha Abixalomu.’ 
13 Kumbe loko ndzi endlile vutomi bya yena hi mona, hosi a yi fihleriwi nchumu na wena ingi u ta va mbhoni ya mina.” 
14 Yowabu a hlamula, a ku: “Ndzi nga ka ndzi nga hlweri sweswo emahlweni ka wena!” Kavaloko a teka mafumu manharhu, a tlhava Abixalomu ha wona embilwini, hikuva a a ha hanya exikarhi ka nkuhlu; 
15 kutani majaha ya khume lama tameleke matlhari ya Yowabu, ma rhendzela Abixalomu exikarhi, ma n'wi tlhava, ma n'wi dlaya.
16 Yowabu a yimba nanga, kutani tiko ri tlhela eku hlongoriseni ka Israele hikuva Yowabu a a tsetselela tiko. 
17 Kutani va teka Abixalomu va n'wi cukumeta exihlahleni, ekheleni lerikulu, va hlengeleta ehenhla ka yena nhulu leyikulu ngopfu ya maribye; kutani Vaisraele va tsutsuma, un'wana ni un'wana entsongeni wa yena.
18 Kambe Abixalomu a a tiakerile loko a ha hanya, xitsundzuxo lexi nga enkoveni wa hosi, hikuva a a te: “A ndzi na n'wana wa wanuna ku hlayisa xitsundzuxo xa vito ra mina,” kutani a xi thya hi vito ra yena; xi thyiwile ku fika namuntlha xitsundzuxo xa Abixalomu.
19 Ahimaasi, n'wana Sadoki, a ku: “Ndzi tshike ndzi tsutsuma ku ya vikela hosi mahungu yo saseka hilaha Yehovha a n'wi rihiseleke hakona evokweni ra valala va yena.” 
20 Yowabu a ku eka yena: “U nga ka u nga vi muvikeri wa mahungu yo saseka namuntlha; u ta ya vika mahungu siku rin'wana, kambe u nga fambi namuntlha leswi n'wana wa hosi a feke.” 
21 Kutani Yowabu a ku eka Mukuxi un'wana: “Famba u ya vikela hosi leswi u swi voneke.” 
22 Mukuxi a khinsama emahlweni ka Yowabu, kutani a tsutsuma. Ahimaasi, n'wana Sadoki, a engeta kambe a ku eka Yowabu: “Hambi ku nga humelela yini wanga ndzi tshika ndzi tsutsuma na mina endzhaku ka Mukuxi.” Yowabu a ku: “U ta tsutsumela yini, n'wananga, leswi mahungu ya wena ma nga sasekangiki xana?” “Hambi ku nga humelela yini,” ku vula Ahimaasi, “ndzi rhandza ku tsutsuma.” 
23 Kutani Yowabu a ku eka yena: “Tsutsuma.” Kavaloko Ahimaasi a tsutsuma hi ndlela ya rivala a hundza Mukuxi.
24 Davhida a a tshamisile exikarhi ka tinyangwa letimbirhi; kutani mulanguteri a khandziya elwangwini ra nyangwa, erirhangwini, kuteloko a tlakusa mahlo, a languta a vona munhu la tsutsumaka a ri swakwe. 
25 Mulanguteri a huwelela a tivisa hosi; kutani hosi yi ku: “Loko a ri swakwe, u ni mahungu enon'wini.” Kambe a a ha tsutsuma a tshinela. 
26 Mulanguteri a vona un'wana munhu la tsutsumaka; kutani mulanguteri a huwelela eka mutshameri wa nyangwa, a ku: “Munhu u kona la tsutsumaka a ri swakwe.” Kutani hosi yi ku: “Na loyi i muvikeri wa mahungu.” 
27 Mulanguteri a ku: “Ku tsutsuma ka lowo rhanga ku fana ni ku tsutsuma ka Ahimaasi, n'wana Sadoki.” Hosi yi ku: “I munhu lonene; a ta a ri ni mahungu ya ku saseka.” 
28 Ahimaasi a huwelela, a ku eka hosi: “Ku rhula!” Kutani a khinsama emahlweni ka hosi, mombo wa yena wu ri hansi. Kambe a ku: “A ku dzunisiwe Yehovha, Xikwembu xa wena la hluleke vanhu lava tlakuseke voko ku lwa ni hosi, n'wini wanga.” 
29 Hosi yi ku: “Xana ku rhula ku kona ni ka jaha Abixalomu xana?” Ahimaasi a ku: “Ndzi vonile nkitsikitsi lowukulu loko Yowabu a rhuma nandza wa hosi ni nandza wa wena, kambe a ndzi tivi xana a yi ri yini?” 
30 Hosi yi ku eka yena: “Hundzuka u yima la!” Kutani a hundzuka a yima kona. 
31 Kavaloko Mukuxi a fika, a ku: “Hosi, n'wini wanga a a amukele mahungu layo saseka, hikuva Yehovha u ku rihisele namuntlha emavokweni ya hinkwavo lava ku pfukeleke.” 
32 Kutani hosi yi ku eka Mukuxi: “Xana ku rhula ku kona ni ka jaha Abixalomu xana?” Mukuxi a ku: “Valala va hosi, n'wini wanga, ni hinkwavo lava ku pfukeleke hi nsele a va ve kukotisa jaha leri.” 
33 Kutani hosi yi twa ku vaviseka ngopfu embilwini, yi khandziyela endlwini leyi nga ehenhla ka nyangwa, kutani yi rila; loko yi ri karhi yi famba, yi vula sweswo yi ku: “N'wananga Abixalomu! N'wananga, n'wananga Abixalomu! Ingi ku file mina ematshan'weni ya wena Abixalomu, n'wananga, n'wananga!”
2 SAMIELE 19
01 Kutani va ya vikela Yowabu, va ku: “Hosi yi le nkosini, yi rila Abixalomu.” 
2 Kutani ku pona ku hundzuka swirilo eka tiko hinkwaro siku leri, hikuva vanhu a va twa siku leri leswaku va ku: “Hosi yi le nhlomulweni hikwalaho ka n'wana wa yona.” 
3 Tiko ri tlhela ri nghena emutini hi siku leri, hi ku tifihla, kukotisa loko vanhu va tifihla hi ku khomiwa hi tingana loko va balekile enyimpini. 
4 Hosi a yi tifunengetile mombo wa yona, yi tlakusa rito, yi rila, yi ku: “N'wananga Abixalomu! Abixalomu, n'wananga, n'wananga!” 
5 Kutani Yowabu a nghena eka hosi endlwini a ku: “Namuntlha u khomisile tingana malandza hinkwawo ya wena lama poniseke vutomi bya wena namuntlha, ni vutomi bya vana va wena va vavanuna ni va vanhwanyana, ni vutomi bya vasati lavatsongo va wena. 
6 U rhandza lava ku vengaka, kambe u venga lava ku rhandzaka, hikuva u vurisile namuntlha leswaku tindhuna ni malandza a hi nchumu eka wena; hikuva ndza swi tiva namuntlha leswaku loko Abixalomu a a ha hanya, hina hi file hinkwerhu namuntlha, a swi ta saseka emahlweni ka wena. 
7 Sweswi, pfuka u huma, u ya vulavula eka timbilu ta malandza ya wena; hikuva ndza hlambanya hi vito ra Yehovha leswaku loko u nga humi, ku nga ka ku nga sali munhu na wena nivusiku lebyi, kutani khombo leri, ri ta tlula eka wena, makhombo hinkwawo lama ku humeleleke, ku suka evuntshweni bya wena ku fika sweswi.” 
8 Kavaloko hosi yi pfuka, yi ya tshamisa enyangweni; kutani va ya vikela etikweni hinkwaro, va ku: “Maswivo, hosi yi tshamisile enyangweni.” Kutani tiko hinkwaro ri ta emahlweni ka hosi.
9 Kambe Vaisraele a va tsutsumile un'wana ni un'wana entsongeni wa yena. Kutani tiko hinkwaro a ri kanela etinyimbeni hinkwato ta Israele va ku: “Hosi yi hi ponisile emavokweni ya valala va hina; hi yena la hi tshunxeke emavokweni ya Vafilista, kambe sweswi, u sukile etikweni emahlweni ka Abixalomu; 
10 Abixalomu loyi ingi hi n'wi cherile ku n'wi veka ehenhla ka hina, u file enyimpini; sweswi, xana a mi vuli ha yini ku tlherisa hosi xana?”
11 Kavaloko hosi Davhida a rhuma eka Sadoki ni ka Abiyatara, vaprista, a ku eka vona: “Vulavulani ni vakulukumba va Yuda, mi ku: ‘Xana mi ta va va le ndzhaku ha yini ku vuyisa hosi endlwini ya yona xana, hikuva marito ya Vaisraele hinkwavo ma fikile eka hosi? 
12 Mi vamakwerhu, mi marhambu ya mina ni nyama ya mina, xana mi ta va va le ndzhaku ha yini ku vuyisa hosi xana?’ 
13 Mi ta ku eka Amasa: ‘Xana a ku rhambu ra mina ni nyama ya mina xana? Xikwembu a xi ndzi endle hi matimba ni ku engetela, loko u nga vekiwi ndhuna ya nyimpi emahlweni ka mina hilaha ku nga heriki ematshan'weni ya Yowabu.’ ” 
14 Kutani a hundzuluxa timbilu ta vanhu hinkwavo va Yuda kukotisa mbilu ya munhu un'we, kutani va rhuma eka hosi, va ku eka yena: “Vuya, wena ni malandza hinkwawo ya wena.” 
15 Kavaloko hosi yi tlhela, yi ya fika eYordani kutani va Yuda va ta eGiligala ku ya hlangana ni hosi, ni ku ya perisa hosi eYordani.
16 Ximeyi, n'wana Gera, wa Benjamini, wa Bahurimi, a hatlisa a rhelela ni vanhu va Yuda, ku ya hlangana na hosi Davhida; 
17 vanhu va khume ra madzana va Benjamini a va ri na yena, na Siba, nandza wa yindlu ya Sawulo, a a ri ni vana va yena va vavanuna va khume na ntlhanu, ni malandza ya yena ya makume mambirhi va pela Yordani emahlweni ka hosi. 
18 Kutani byatso byi pela byi ya tluta yindlu ya hosi, ni ku endla leswi nga ta saseka emahlweni ka yona. Kutani Ximeyi, n'wana Gera a tiwisa ehansi emahlweni ka hosi loko a ha pela Yordani, a ku eka hosi: 
19 “N'wini wanga a nga ndzi vekeli nandzu, a nga anakanyi lunya ra nandza wa wena siku hosi, n'wini wanga, a humeke eYerusalema, swi va leswaku hosi yi nga swi veki embilwini ya yona! 
20 Hikuva nandza wa wena a tiva leswaku u dyohile, kutani waswivo, ndzi tile namuntlha, ndzi rhangele yindlu hinkwayo ya Yosefa ndzi ngirimele ku ta hlangana ni hosi n'wini wanga.” 
21 Kavaloko Abixayi, n'wana Seruya, a hlamula, a ku: “Xana a ku fanelanga leswaku Ximeyi a dlawa hikuva u rhuketerile muhlawuriwa wa Yehovha xana?” 
22 Davhida a ku: “Ndzi ni mhaka yihi na n'wina, vana va Seruya, hikuva namuntlha, mi rhandza ku ndzi kaneta. Ku nga ka ku nga dlayiwi munhu namuntlha eIsraeleni! Xana a ndzi tivi leswaku namuntlha ndzi vekiwa hosi ya Israele xana?” 
23 Kavaloko hosi yi ku eka Ximeyi: “U nga ka u nga fi!” Kutani hosi yi n'wi hlambanyela swona.
24 Mefiboxete, n'wana Sawulo, a ta ku hlangana ni hosi; a nga bohelanga milenge ya yena, a nga lunghisanga malebvu ya yena, ni ku hlantswa tinguvu ta yena ku sungula siku hosi yi sukeke ku fika siku yi vuyeke hi ku rhula. 
25 Kuteloko a tile eYerusalema ku hlangana ni hosi, hosi yi ku eka yena: “A ku tanga ha yini na mina, Mefiboxete xana?” 
26 Yena a ku: “Hosi, n'wini wanga, nandza wa mina u ndzi kanganyisile. Hikuva nandza wa wena a a ku: ‘Ndzi ta va byela va ndzi panela mbhongolo, ndzi ta yi khandziya ndzi famba ni hosi.’ Hikuva nandza wa wena u lamele. 
27 Kambe u lumbetile nandza wa wena eka hosi, n'wini wanga. Sweswi hosi, n'wini wanga, yi kotisa ntsumi ya Xikwembu: 
28 hambiswiritano endla hilaha u rhandzaka hakona, hikuva yindlu hinkwayo ya tatana, i vanhu lava fanelaka hi ku fa ntsena emahlweni ka hosi, n'wini wanga, kambe u nghenisile nandza wa wena exikarhi ka lava dyaka etafuleni ra wena! Ku lulama kun'wana ku kwihi eka mina xana? Ndzi ta huwelela yini kambe eka hosi xana?” 
29 Hosi yi ku eka yena: “U vulavulela yini swonghasi-ke? 
30 Ndzi vurisile: Wena na Siba mi ta pandza nsimu hi le xikarhi.” Mefiboxete a ku eka hosi: “A a teke hinkwayo leswi hosi, n'wini wanga, yi tlheleke hi ku rhula endlwini ya yona.”
31 Kutani Barizilayi wa Giliyadi a a xikile eRogelimi, a perile eYordani ni hosi ku ya yi heleketa hase ka Yordani. 
32 Barizilayi a dyuhele ngopfu, a a ri munhu wa malembe ya ntlhanu wa makume na makume manharhu; a a phamerile hosi loko yi tshamile eMahanayimi, hikuva a a ri mufuwi lonkulu. 
33 Hosi yi ku eka Barizilayi: “Wena famba na mina ndzi ta ku phamela na mina eYerusalema.” 
34 Barizilayi a ku eka hosi: “Masiku ya malembe ya vutomi bya mina ma ri mangani xana, leswi u nge, ndzi tlhandlukela eYerusalema, ni hosi xana? 
35 Namuntlha ndzi ni malembe ya ntlhanu wa makume, na makume manharhu; ndza ha ta swi kota ku tiva leswo nandziha ni leswo biha xana? Xana nandza wa wena u ta swi kota ku twa ku nandziha ka leswi a nga ta swi dya ni ka leswi a nga ta swi nwa? Kumbe ndzi ta twa marito ya vayimbeleri va vavanuna ni va vavasati xana? Nandza wa wena a nga ta tikela yini kambe hosi, n'wini wanga xana? 
36 Nandza wa wena u ta pela Yordani ni hosi, a famba na yona mpfhukanyana, kutani hosi yi ta ndzi tsakisela yini hi leswo nghasi xana? 
37 Wa nga pfumelela nandza wa wena a tlhela a muka, ndzi ya fela emutini wa mina, emasirheni ya tatana na manana. Kambe Kimihama, nandza wa wena hi loyi, u ta pela ni hosi n'wini wanga; u ta n'wi endlela leswi nga ta va swona embilwini ya wena.” 
38 Kutani hosi yi ku: “Kimihama a a fambe na mina, ndzi ta n'wi endlela leswi nga ta va swona emahlweni ka wena, ni hinkwaswo leswi u nga ta swi vula eka mina, ndzi ta ku endlela swona.” 
39 Kuteloko tiko hinkwaro ri perile Yordani, na yona hosi yi pela; kutani hosi yi ntswontswa Barizilayi yi n'wi katekisa, kutani a tlhelela ekaya ka yena. 
40 Hosi yi hundzela eGiligala; Kimihama a famba na yona. Kutani tiko hinkwaro ra Yuda, ni hafu ya tiko ra Israele va perisa hosi.
41 Kutani vanhu hinkwavo va Israele va ta eka hosi, va ku eka yona: “Vamakwerhu va ka Yuda va ku tekele yini eka hina, va tluta hosi, ni yindlu ya yona eYordani, ni vanhu hinkwavo va Davhida xana?” 
42 Hinkwavo vanhu va Yuda va hlamula eka vanhu va Israele, va ku: “Hikuva hosi i xaka ra hina; Kambe u holovela yini emhakeni leyi xana? Xana hi dyile swa hosi, kumbe hi amukerile tinyiko xana?” 
43 Kutani vanhu hinkwavo va Israele va hlamula eka vanhu va Yuda, va ku: “Ndzi ni ku averiwa ka khume ka hosi, hambi ka yena Davhida ndza ku tlula; u ndzi ringanisele yini xilo lexitsongo xana? Rito ra mina a ri vanga ro sungula ku vuyisa hosi yanga xana?” Kambe rito ra vanhu va Yuda ri tlurisa rito ra vanhu va Israele hi ku nonon'hwa.
2 SAMIELE 20
01 Kutani ku humelela kona munhu wa Beliyali, vito ra yena a a ri Xeba n'wana Bikri, wa Benjamini; a yimba nanga, a ku:
2 Davhida a tlhelela endlwini ya yena eYerusalema, kutani hosi yi teka vasati va khume lavatsongo lava a va siyeke ku hlayisa yindlu, a va veka endlwini yin'wana laha va languteriwaka kona, a va phamela swakudya, kambe a nga ha yanga eka vona; va tshama va pfaleriwa ku fika siku ra rifu ra vona, va hanya va ri vasati va tinoni.
3 Hosi yi ku eka Amasa: “Ndzi hlengeletele vanhu va Yuda hi masiku manharhu, na wena u va kona haleno.” 
4 Amasa a ya hlengeleta va Yuda, kambe a hlwela a tlula siku leri a ri vekeriweke. 
5 Kutani Davhida a ku eka Abixayi: “Sweswi Xeba, n'wana Bikri, u ta hi onha, ku tlula Abixalomu! Wena, teka malandza ya hosi ya wena u n'wi landzela, a nga tshuki a kuma miti ya makhokholo, kutani a tifihla emahlweni ka hina.” 
6 Kavaloko vanhu va Yowabu va huma endzhaku ka yena, ni Vakereti, ni Vapeleti ni tinhenha hinkwato; va huma eYerusalema ku landzela Xeba, n'wana Bikri.
7 A va ri ekusuhi ni ribye lerikulu leri nga eGibiyoni, loko Amasa a fika emahlweni ka vona; kambe Yowabu a a ambele nguvu leyi a yi toloveleke; ehenhla ka yona a ku ri ni vamba ra banga leri bohiweke exifungheni xa yena, ri ri enkotlotweni wa rona; kakuloko a ya emahlweni, ri wa. 
8 Kutani Yowabu a ku eka Amasa: “U tsakile, makwerhu, xana?” Kutani Yowabu a khoma hi voko ra ximatsi malebvu ya Amasa ku n'wi ntswontswa. 
9 Kambe Amasa a a nga xiyi banga leri nga evokweni ra Yowabu; kutani Yowabu a n'wi tlhava khwiri, ha rona a hangalasa marhumbu ya yena ehansi, a nga n'wi tlhavanga ra vumbirhi; sweswo Amasa a fa. Kutani Yowabu na Abixayi, makwavo va hlongorisa Xeba, n'wana Bikri. 
10 Rin'wanyana ra majaha ya Yowabu ri yima ekusuhi na Amasa, ri ku: “Mani na mani la tsakelaka Yowabu, na mani na mani la yimelaka Davhida, a a landze Yowabu!” 
11 Kambe Amasa a puluvundza engatini ya yena endleleni; kuteloko munhu loyi a vona leswaku vunyingi hinkwabyo bya yima, a susumeta Amasa ensin'wini ehandle ka ndlela, a hoxa nguvu ehenhla ka yena; a endlisa sweswo loko a vona hinkwavo lava fikaka eka yena va yima. 
12 Kuteloko a susiwile endleleni, hinkwavo va hundza, va landza Yowabu ku ya hlongorisa Xeba, n'wana Bikri.
13 Xeba a hundza etinyimbeni hinkwato ta Israele, a ya fika emutini wa Avele-Beta-Maaka, ni ka va Beri hinkwavo; vona a va hlengeletanile, kutani va famba, na vona, endzhaku ka yena. 
14 Kutani vanhu va Yowabu va famba, va ya n'wi rhendzela emutini wa Avele-Beta-Maaka, va wu akela xitsulutsulu lexi gimetaka erirhangwini ra le handle, na rona tiko hinkwaro leri ngi ri ri na Yowabu ri tirha ku hlanhla rirhangu. 
15 Kutani wansati la tlhariheke a huwelela a ri emutini, a ku: “Yingisani, Yingisani! Ma nga byela Yowabu, mi ku: ‘Tshinela u fika haleno, ndzi ta vulavula na wena!’ ” 
16 Yena a tshinela a ya eka yena, kutani wansati a ku: “Hi wena Yowabu xana?” A ku: “Hi mina.” A ku eka yena: “Yingisa marito ya nandza wa wena.” Yena a ku: “Ndza yingisa.” 
17 Kutani a ku: “Khale a va tolovela ku vula, va ku: ‘A va vutise Avele,’ sweswo mhaka yi ta hela. 
18 Ndzi un'wana wa lava rhulaka ni lava tshembekaka eka Vaisraele; u lava ku dlaya muti lowu nga manana un'wana wa Vaisraele. U nga mitela yini ndzhaka ya Yehovha xana?” 
19 Yowabu a hlamula, a ku: “Kule, kule na mina ku rhandza ku mita ni ku heta! 
20 Mhaka a yi tano; kambe munhu wa le ntshaveni ya Efrayimi, la thyiwaka Xeba, n'wana Bikri, u tlakusile voko ku lwa ni hosi, na Davhida. N'wi nyiketeni, yena ntsena, kutani ndzi ta sukela muti.” Wansati a ku eka Yowabu: “Waswivo, nhloko ya yena yi ta hoxeriwa wena hi le henhla ka rirhangu.” 
21 Kavaloko wansati a ta eka tiko hinkwaro hi vutlhari bya yena, kutani va tsema nhloko ya Xeba, n'wana Bikri, va yi hoxa eka Yowabu. Kutani a yimba nanga; va hangalaka emahlweni ka muti, un'wana ni un'wana a ya entsongeni wa yena; yena Yowabu a tlhelela eYerusalema, eka hosi.
22 Yowabu a a ri ndhuna ya nyimpi hinkwayo ya Israele, na Benaya, n'wana Yehoyada, a a vekiwile ehenhla ka Vakereti ni Vapeleti; 
23 Adorama a a lerisa mitirho, na Yoxafati, n'wana Ahiludi, a a ri muhlayisi wa matsalwa; 
24 Xeva a a ri mutsari na Sadoki na Abiyatara a va ri vaprista; 
25 Ira wa Yayiro a a ri, na yena muprista wa Davhida.
2 SAMIELE 21
01 Emikarhini ya Davhida a ku ri ni ndlala ya malembe manharhu; lembe ri landza lembekulobye; Davhida a lava mombo wa Yehovha, kutani Yehovha a ku: “Hikwalaho ka Sawulo ni ka yindlu ya ngati, hikuva u dlayile va Gibiyoni.” 
2 Kutani hosi yi vitana va Gibiyoni, yi ku eka vona. (Va Gibiyoni a va nga ri va vana va Israele, kambe a va ri lava seleke va Vaamori kutani vana va Israele a va tibohile eka vona hi ku hlambanya, kambe Sawulo a a lavile ku va dlaya hi ku hisekela vana va Israele ni va Yuda.) Sweswo Davhida a ku eka va Gibiyoni: 
3 “Ndzi ta mi endlela yini, ndzi ta endla mhamba ha yini, leswaku mi ta katekisa ndzhaka ya Yehovha xana?” 
4 Va Gibiyoni va ku eka yena: “A hi mhaka ya mali kumbe ya nsuku exikarhi ka hina na Sawulo ni yindlu ya yena kambe a hi mhaka ya hina ku dlaya munhu eIsraeleni.” Yena a ku: “Leswi mi nga ta swi vula, ndzi ta mi endlela swona.” 
5 Kutani va ku eka hosi: “Munhu loyi, la nga hi heta, la nga tivekela makungu ku ta hi dlaya leswaku hi nga ha tivi ku hanya emindzilekaneni hinkwayo ya Israele; 
6 hi nyikeni vanhu va ntlhanu na vambirhi exikarhi ka vana va yena hi ta va hayeka emahlweni ya Yehovha, eGibeya wa Sawulo, muhlawuriwa wa Yehovha.” Kutani hosi yi ku: “Ndzi ta mi nyiketa vona.” 
7 Hosi yi tsetselela Mefiboxete n'wana Yonatani n'wana Sawulo, hikwalaho ka ku hlambanya ka Yehovha loku ngi ku ri exikarhi ka vona, exikarhi ka Davhida na Yonatani, n'wana Sawulo. 
8 Sweswo hosi yi teka Arimoni na Mefiboxete, vana lavambirhi va Risipa, n'wana wa wansati wa Aya, lava a va velekeleke Sawulo, ni vana va xinuna va ntlhanu va Mikala, n'wana Sawulo, lava a va velekeleke Adriele, n'wana Barizilayi, wa Mehola, 
9 kutani a va nyiketa emavokweni ya va Gibiyoni; vona va va hayeka entshaveni emahlweni ka Yehovha; lava ntlhanu na vambirhi va fa swin'we. Va dlawa emasikwini layo rhanga ya ku tshovela, eku sunguleni ka ku tshovela ka 
10 Risipa, n'wana Aya, a teka nguvu yo khwaxa, a yi aneka eribyeni lerikulu, ku suka eku sunguleni ka ku tshovela, ku fika nkarhi lowu mati ya matilo ma va wela ehenhla; a nga pfumelelanga nyanyana ya matilo yi ta tshama ehenhla ka vona ninhlekanhi, kumbe xiharhi xa nhova nivusiku.
11 Va ya vikela Davhida leswi endliweke hi Risipa, n'wana Aya, nsati lontsongo wa Sawulo. 
12 Kutani Davhida a ya teka marhambu ya Sawulo ni marhambu ya Yonatani, n'wana wa yena eka vini va Yabexe wa Giliyadi, lava yiveke wona erivaleni ra Beta-Xani, laha Vafilista va va hayekeke kona siku Vafilista va nga hlula Sawulo eGilibowa. 
13 A teka kona marhambu ya Sawulo, ni marhambu ya Yonatani, n'wana wa yena, va hlayisa ni marhambu ya lava hayekiweke, 
14 kutani va lahla marhambu ya Sawulo ni ya Yonatani, n'wana wa yena etikweni ra Benjamini, eSela esirheni ra Kixi, tata wa yena. Va endla hinkwaswo leswi lerisiweke hi hosi; kutani Xikwembu xi tsetselela tiko.
15 Vafilista va engeta va pfuka Vaisraele. Kutani Davhida a ngirimela a ri ni malandza ya yena, va lwa ni Vafilista; kambe Davhida a karhala. 
16 Kavaloko Yixibi wa Nobo, a nga un'wana wa vana va Rafa, la ngi a ri ni tlhari leri nsimbhi ya rona yi ringanaka tixikele ta madzana manharhu ya koporo exikalweni, a ambele ni xisirhelo xa nsimbhi lexintshwa, a anakanya ku tlhava Davhida. 
17 Kambe Abixayi, n'wana Seruya a n'wi ponisa, a tlhava Mufilista a n'wi dlaya; kavaloko vanhu va Davhida va n'wi hlambanyela, va ku: “U nga ka u nga ha humi na hina enyimpini, u nga tshuki u tima rivoni ra Israele.”
18 Endzhaku ka sweswo, ku lwa a ku ri kona kambe ni Vafilista eGobo, Kavaloko Sibekayi, wa Huxa, a dlaya Safu, un'wanyana wa vana va Rafa.
19 Ku lwa a ku ri kona kambe eGobo, ni Vafilista. Elihanani, n'wana Yaare-Oregimi, wa Betlehema, a dlaya Goliyadi wa Gati, la ngi a ri ni tlhari leri mbhingo wa rona wu ringanaka ni mhandze ya valuki.
20 Ku lwa a ku ri kona kambe eGati. Munhu wa ku leha a a ri kona, a ri ni tintiho ta ntlhanu na rin'we emavokweni, ni swikunwana swa ntlhanu na xin'we emilengeni, swi ri makume mambirhi na mune loko swi hlayiwa hinkwaswo; na yena a a tswariwile hi Rafa. 
21 Kakuloko a rhukana Israele, Yonatani, n'wana Ximeya makwa Davhida, a n'wi dlaya. 
22 La va mune a va tswariwile hi Rafa eGati; kutani va dlawa hi voko ra Davhida, ni voko ra malandza ya yena.
2 SAMIELE 23
01 Hi wona marito ya Davhida ya ku hetelela:Rito ra Davhida n'wana Yese,Rito ra munhu la tlakusiweke,Ra muhlawuriwa wa Xikwembu xa Yakobo,Ra muyimbeleri la rhandzekaka wa Israele.
2 Moya wa Yehovha wu vulavula ha mina,Rito ra wona ri le ririmini ra mina.
3 Xikwembu xa Israele xi vurisile,Ribye ra xichavelo xa Israele ri te eka mina:“Un'wana la lulameke u ta fuma vanhu,Mufumi la chavaka Xikwembu,
4 La fanaka ni vurhonga loko dyambu ri huma,Ninhlekanhi, loko mapapa ma nga ri kona,Ku vonakala ka yena ku mirisa byanyi bya misava endzhaku ka mpfula.”
5 Xana a hi swona eka yindlu ya mina emahlweni ka Xikwembu,Leswi a nga endla na mina ntwanano lowu nga heriki,Lowu lunghisiweke swinene ni ku tiyisiwa?Xana a nga mirisi ku hlayiseka ka mina hinkwako ni ku navela hinkwako ka mina?
6 Kambe vana va Beliyali va fana ni mahlwehlwe lama cukumetiwaka,Lama nga khomiwiki hi voko;
7 La rhandzaka ku ma khoma a teka nsimbhi kumbe mbhingo wa tlhari,Kutani ma hisiwa hi ndzilo kwalaho.
8 Hi wona mavito ya tinhenha ta Davhida: Yoxebe-Baxebete wa Hakimoni, a a ri ndhuna ya tinhenha ta matimba. U tlhavile hi tlhari vanhu va 800, va fa hi siku rin'we.
9 Endzhaku ka yena, Eliyazara, n'wana Dodo, n'wana wa munhu wa Ahohi. A yi ri yin'wana ya tinhenha leti ngi ti ri na Davhida loko va pfukela Vafilista lava hlengeletaneke eku lweni, kutani Vaisraele va tlhandluka. 
10 A pfuka a tlhava Vafilista, voko ra yena ri ko ri karhala, ri namarhela etlharini; sweswo Yehovha a tirha ku hlayiseka lokukulu siku lero. Kutani tiko ri vuya endzhaku ka Eliyazara, ri ta phanga xuma ntsena.
11 Endzhaku ka yena, a ku ri na Xama, n'wana Agi, wa Harari. Vafilista a va hlengeletanile eLehi, laha nsimu ya tinyawa ingi yi ri kona; kutani vanhu a va balekile emahlweni ka Vafilista, 
12 kambe yena a yima exikarhi ka nsimu a yi ponisa, a ri karhi a lwa ni Vafilista. Kutani Yehovha a tirha ku hlayiseka lokukulu.
13 Tindhuna tinharhu leti humaka eka leti ta makume manharhu, ti xikela eka Davhida hi nkarhi wa ku tshovela ebakweni ra Adulama, loko nyimpi ya Vafilista a yi gova enkoveni wa Varefayimi. 
14 Enkarhini lowu Davhida a a ri ekhokholweni, a ku ri ni xirindzo xa Vafilista eBetlehema. 
15 Davhida a sungula ku navela, a ku: “I mani la nga ta ndzi nwisa mati ya xihlovo lexi nga enyangweni ya Betlehema xana?” 
16 Kavaloko tinhenha tinharhu ti ya hundza exikarhi ka magovela ya Vafilista, ti ka mati exihlobyeni xa Betlehema, lexi nga enyangweni ya muti, ti ma tisa eka Davhida, 
17 kambe a ala ku ma nwa, kutani a ma halatela emahlweni ka Yehovha, a ku: “Oho Yehovha, a swi ve kule na mina ku endlisa sweswo! A hi ngati ya vanhu lava fambeke va nga hlayisanga vutomi bya vona xana?” Kutani a ala ku ma nwa. Tinhenha letinharhu ti endlise sweswo.
18 Abixayi, makwa Yowabu, n'wana Seruya, a a ri ndhuna ya lavanharhu. A tlakusa tlhari ra yena ehenhla ka vanhu va madzana manharhu, a va dlaya, kutani a va ni vito exikarhi ka lavanharhu. 
19 A dzunisiwa exikarhi ka lavanharhu, a va hosi ya vona, kambe a nga kotisanga lavanharhu vo sungula.
20 Benaya, n'wana Yehoyada, n'wana wa nhenha ya Kabisele, a nga nkulukumba hi mitirho ya yena; a dlaya tinghala letimbirhi ta Mowabu; Kutani a ngirimela exihlobyeni a dlaya nghala kona hi siku ra gamboko. 
21 A dlaya ni Muegipta wa xiyimo lexi chavisaka; Muegipta loyi, a a ri ni tlhari evokweni ra yena; kutani a ya eka yena hi nhonga, a hlomula tlhari evokweni ra Muegipta, a n'wi dlaya hi tlhari ra yena. 
22 Hi swona leswi endliweke hi Benaya, n'wana Yehoyada; a a ri ni vito exikarhi ka tinhenha letinharhu. 
23 A a tlula hi ku twala lava makume manharhu, kambe a nga ringananga ni lavanharhu vo sungula. Kutani Davhida a n'wi endla ndhuna ya huvo ya yena.
24 Asahele, makwa Yowabu, a a ri un'wana wa lava makume manharhu; na Elihanani, n'wana Dodo, wa Betlehema. 
25 Xama wa Haroda; Elika, wa Haroda. 
26 Helese, wa Pelete, Ira n'wana Ikexe, wa Tekowa. 
27 Abiezere wa Anatoto; Mebunayi, wa Huxa. 
28 Salimoni, wa Ahohi; Maharayi wa Netofa. 
29 Helebe, n'wana Baana wa Netofa; Itayi, n'wana Ribayi, wa Gibeya wa vana va Benjamini. 
30 Benaya, wa Piratoni; Hidayi, wa Nakale-Gaaxi. 
31 Abi-Aliboni, wa Araba; Azimavhete, wa Bahurimi. 
32 Eliyahaba wa Xaaliboni, Bene-Yaxeni, Yonatani. 
33 Xama, wa Harari; Ayihama, n'wana, Xarare wa Harari; 
34 Elifelete, n'wana Ahasibayi, n'wana wa Mumaaka; Eliyama, n'wana Ahitofele, wa Gilo. 
35 Hesiro, wa Karmele; Paarayi, wa Araba. 
36 Yigala, n'wana Natani, wa Soba, Bani, wa Gadi. 
37 Seleke wa va Amoni, na Naharayi, wa Beroto, lava tameleke matlhari ya Yowabu, n'wana Seruya. 
38 Ira wa Yitira; Garebe, wa Yitira. 
39 Uriya wa ka Vahiti; a va ri 37 loko va hlayiwa hinkwavo.
2 SAMIELE 24
01 Vukari bya Yehovha byi pfurhela kambe Vaisraele, kutani a va pfuka hi Davhida loko a ku: “Yana, u hlaya Vaisraele ni va Yuda.” 
2 Kavaloko hosi yi byela Yowabu, ndhuna ya nyimpi, loyi ngi a ri ekusuhi na yena, yi ku eka yena: “Famba etinyimbeni hinkwato ta Israele, ku suka eDani ku fika eBerexeba, u ya hlaya vanhu va tiko, ndzi ta tiva ntsengo wa rona.” 
3 Yowabu a ku eka hosi: “Yehovha, Xikwembu xa wena, a xi engetele vanhu va tiko eka dzana, kutani mahlo ya hosi, n'wini wanga, a ma swi vone! Kambe hosi, n'wini wanga yi rhandzela yini ku endla sweswo xana?” 
4 Kambe rito ra hosi ri hlula Yowabu ni tindhuna ta nyimpi, kutani Yowabu ni tindhuna ta nyimpi ti suka emahlweni ka hosi ti ya hlaya vanhu va tiko ra Israele. 
5 Va pela Yordani, va ya gova eArowere, tlhelo ra xinene ra muti lowu nga exikarhi ka nkova wa Gadi, ni le kusuhi na Yazere. 
6 Kutani va fika eGiliyadi ni le tikweni ra Tahatimi-Hodoxi va fika eDani-Yaani, ni le kusuhi na Sidoni. 
7 Kutani va fika emutini wa makhokholo wa Tiri, ni le mitini hinkwayo ya Vahivhi ni ya Vakanana, va ya huma edzongeni ka Yuda, eBerexeba. 
8 Va famba etikweni hinkwaro ra Israele, kuteloko ku hundzile tin'hweti ta ntlhanu na mune, ni masiku ya makume mambirhi, va fika eYerusalema. 
9 Kutani Yowabu a yisa eka hosi ntsengo wa vanhu va tiko Vaisraele a va ri vavanuna lava humaka nyimpi va 800 000; ni va Yuda a va ri vavanuna va 500 000.
10 Kuteloko Davhida a hlayile tiko, ripfalo ra yena ri n'wi tlhava. Kutani Davhida a ku eka Yehovha: “Ndzi dyohile ngopfu eku endleni ka mina! Sweswi, oho Yehovha, wanga susa ku dyoha ka nandza wa wena, hikuva kunene ndzi hungukile.”
11 Siku leri tlhandlamaka, kakuloko Davhida a pfuka, rito ra Yehovha ri ya eka Gadi, muprofeta, a nga muvoni wa Davhida, ri ku: “Famba, u ya byela Davhida u ku: 
12 ‘Yehovha u vurisa sweswo, u ri: “Ndzi ku vekela makhombo manharhu, langa rin'wana eka wona, ndzi ta ku ba ha rona.” ’ ” 
13 Gadi a ya eka Davhida, a n'wi tivisa mhaka, a ku eka yena: “U ta humeleriwa hi yini xana? Xana malembe ya ntlhanu na mambirhi ya ndlala ma ta va kona etikweni ra wena, kumbe u ta hlongorisiwa hi valala va wena hi tin'hweti tinharhu, kumbe ku ta va ni ntungu wa masiku manharhu etikweni ra wena xana? Sweswi ku ta tiva ni ku vona lexi ndzi nga ta hlamula a ka Loyi a ndzi rhumeke.” 
14 Davhida a ku eka Gadi: “Ndzi le mapfalweni lamakulu. A hi weleni emavokweni ya Yehovha, hikuva tintswalo ta yena tikulu: ndzi nga weli emavokweni ya vanhu!”
15 Kutani Yehovha a rhuma ntungu lowu dlayaka vanhu etikweni ra Israele; wu va kona ku suka nimixo ku fikela nkarhi lowu vekiweke, kutani ku fa vanhu va 70 000, ku suka eDani ku fika eBerexeba. 
16 Kutani kakuloko ntsumi yi tshambuluta voko ra yona ehenhla ka Yerusalema ku wu heta, Yehovha a tlhela eku biheni loku, kutani a ku eka ntsumi leyi dlayaka vanhu: “Swi ringene, wisa i voko ra wena sweswi.” Ntsumi ya Yehovha a yi ri ekusuhi ni xivuya xa Arawuna, wa ka Yebusi. 
17 Davhida kuteloko a vonile ntsumi ya Yehovha yi dlaya vanhu exikarhi ka tiko, a vulavula na Yehovha, a ku: “Waswivo, hi mina ndzi dyoheke, hi mina loyi a endleke leswo biha; kambe tinyimpfu leti ti onhile yini xana? Voko ra wena a ri ve ehenhla ka mina ni le henhla ka yindlu ya tatana!”
18 Kutani Gadi a ta eka Davhida hi siku leri, a ku eka yena: “Tlhandluka, u ya akela Yehovha alitari exivuyeni xa Arawuna, wa ka Yebusi.” 
19 Davhida a tlhandluka hi rito ra Gadi, hilaha Yehovha a leriseke hakona. 
20 Kutani Arawuna a languta a ri ehenhla, a vona hosi ni malandza ya yena lava nga ta eka yena; kutani Arawuna a huma, a ya khinsama emahlweni ka hosi. 
21 Arawuna a ku: “N'wini wanga, u tele yini eka nandza wa yena?” Davhida a ku: “Ndzi ta xava xivuya xa wena ku ta akela Yehovha alitari kona, leswaku khombo leri, ri susiwa etikweni.” 
22 Arawuna a ku eka Davhida: “Hosi, n'wini wanga, a a teke a humesa leswi lulameke emahlweni ka yena. Vona, tihomu ti ta va ta holokosta, ni tigolonyi ni majoko swi ta va tihunyi.” 
23 Arawuna a nyika hinkwaswo leswi, eka hosi. Kutani Arawuna a byela hosi a ku: “Yehovha, Xikwembu xa wena, a a ku tsetselele!” 
24 Hosi yi ku eka Arawuna: “A hi swona, kambe ndzi ta swi xava eka wena hi mali hikuva ndzi nga ka ndzi nga humeseli Yehovha, Xikwembu xa mina, magandzelo lama nga humeseriwangiki nchumu hi mina.” Kutani Davhida a xava xivuya ni tihomu hi tixikele ta silivhere ya ntlhanu wa makume. 
25 Kutani Davhida a aka kona alitari eka Yehovha, a humesa magandzelo lama hisiwaka, ni magandzelo ya ku khensa; kavaloko Yehovha a tsetselela tiko kutani ntungu wu tlherisiwa eka Israele.
1 TIHOSI 1
01 Hosi Davhida a a dyuharile, a lehisa masiku ya yena; a va n'wi funengeta hi tinguvu, kambe a a nga kufumeri. 
2 Kutani malandza ya yena ma ku eka yena: “A ku laveriwe hosi, n'wini wa hina, wanhwana la nga tivanangiki na wanuna a ta yima emahlweni ka hosi, a yi hlayisa, a etlela exifuveni xa yona, kutani hosi n'wini wanga, u ta kufumela.” 
3 Va lava wanhwana lowo saseka etikweni hinkwaro ra Israele va kuma Abixaga wa Xuneme, va n'wi tisa eka hosi. 
4 Wanhwana a a sasekile ngopfu, a hlayisa hosi, a yi tirhela kambe hosi a yi n'wi tivanga.
5 Kutani Adoniya, n'wana Hagiti, a tikurisa, a ku: “Ndzi ta va hosi!” A tilavela tigolonyi ni vakhandziyi va tihanci, ni vanhu va ntlhanu wa makume lava tsutsumaka emahlweni ka yena. 
6 Tata wa yena a nga n'wi tshinyanga ni siku ni rin'we, a ku: “U endlela yini sweswo?” Kambe, a a sasekile ngopfu emirini; Hagiti a a n'wi velekile endzhaku ka Abixalomu. 
7 A vulavula na Yowabu, n'wana Seruya, na Abiyatara muprista, kutani va landza Adoniya va n'wi pfuna. 
8 Kambe muprista Sadoki, na Benaya, n'wana Yehoyada, ni muprofeta Natani, na Ximeyi, na Rheyi, ni tinhenha ta Davhida, a va n'wi landzanga, Adoniya.
9 Adoniya a tlhava tinyimpfu ni tihavi ni marhole lama noneke ekusuhi ni ribye ra Zohelete leri nga ekusuhi na Eni-Rogele; kutani a vitana vamakwavo hinkwavo, vana va hosi, ni vanhu hinkwavo va Yuda, malandza ya hosi. 
10 Kambe a nga vitananga Natani, muprofeta, na Benaya, ni tinhenha, na Solomoni makwavo.
11 Kavaloko Natani a vulavula na Batixeba, mana wa Solomoni a ku: “A ku twanga leswaku Adoniya n'wana Hagiti wa fuma xana? Kambe hosi ya hina Davhida yi nga swi tivi. 
12 Sweswi tana, ndzi ta ku byela timhaka, u ta ponisa vutomi bya wena ni vutomi bya n'wana wa wena, Solomoni: 
13 Famba u ya nghena eka hosi Davhida, u ku eka yena: ‘Wee hosi, n'wini wanga, a ku hlambanyanga u ri wena eka nandza wa wena, u ku: “Kunene Solomoni, n'wana wa wena, u ta fuma endzhaku ka mina; hi yena la nga ta tshama exitshan'weni xa vuhosi xa mina xana”? Kutani Adoniya u fuma hikwalaho ka yini xana?’ 
14 Waswivo, kutakuloko wa ha vulavula ni hosi, ndzi ta nghena eka wena, ndzi tatisa marito ya wena.”
15 Batixeba a nghena eka hosi, endlwini, kambe hosi a yi dyuhele ngopfu, kutani Abixaga wa Xuneme a a tirhela hosi. 
16 Batixeba a korhama, a khinsama emahlweni ka hosi. Kutani hosi yi ku: “U na yini xana?” 
17 A ku eka yona: “N'wini wanga, u hlambanyele nandza wa wena, hi Yehovha, Xikwembu xa wena, u te: ‘Kunene Solomoni, n'wana wa wena, u ta fuma endzhaku ka mina; hi yena la nga ta tshamisa exiluvelweni xa mina.’ 
18 Sweswi, waswivo, Adoniya wa fuma, kasi wena hosi, n'wini wanga, a ku tivi nchumu! 
19 U tlhavile tihomu ni marhole lama noneke, ni tinyimpfu leto tala. U vitanile vana va hosi hinkwavo, na Abiyatara, muprista, na Yowabu, ndhuna ya nyimpi, kambe a nga vitananga Solomoni, nandza wa wena. 
20 Loko u ri wena hosi, n'wini wanga, mahlo ya Vaisraele hinkwavo ma languta eka wena, leswaku u ta vula eka vona loyi a nga ta tshama exiluvelweni xa hosi n'wini wanga endzhaku ka yena. 
21 Kutakuloko hosi, n'wini wanga, a ta etlela ni vatata wa yena, mina ni n'wananga Solomoni, hi ta vuriwa vadyohi.”
22 Kakuloko a ha vulavula ni hosi, ku fika Natani, muprofeta. 
23 Kutani va ya byela hosi, va ku: “Natani, muprofeta, hi loyi.” Kavaloko a nghena emahlweni ka hosi, a khinsama hi mombo emahlweni ka hosi. 
24 Natani a ku: “O hosi, n'wini wanga, xana u vurile, u ku: ‘Adoniya u ta fuma endzhaku ka mina; hi yena la nga ta tshama exiluvelweni xa mina xana?’ 
25 Hikuva u ngirimerile namuntlha, u tlhavile tihomu, ni marhole layo nona, ni swifuwo leswitsongo leswo tala, kutani u vitanile vana va hosi hinkwavo, ni tindhuna ta nyimpi, na Abiyatara muprista: waswivo va dya, va nwa emahlweni ka yena, va ku: ‘A ku hanye hosi Adoniya!’ 
26 Kambe mina, nandza wa wena, na Sadoki, muprista, na Benaya, n'wana Yehoyada, na Solomoni nandza wa wena, a nga hi vitananga. 
27 Xana mhaka leyi, yi endliwe hi hosi, n'wini wa mina, kambe u nga tivisanga malandza ya wena loyi a nga ta tshamisa exiluvelweni xa hosi, n'wini wa mina endzhaku ka yena xana?”
28 Hosi Davhida a hlamula, a ku: “Ndzi vitaneleni Batixeba.” Kutani a nghena emahlweni ka hosi, a yima emahlweni ka hosi. 
29 Kutani hosi yi hlambanya, yi ku: “Yehovha wa hanya, loyi a kutsuleke moya wa mina emakhombyeni hinkwawo, 
30 leswaku hilaha ndzi ku hlambanyeleke hi Yehovha, Xikwembu xa Israele, loko ndzi te: ‘Kunene Solomoni, n'wana wa wena, u ta fuma endzhaku ka mina, hi yena la nga ta tshama exiluvelweni xa mina, ematshan'weni ya mina!’ Ndzi ta endlisa sweswo namuntlha.” 
31 Kutani Batixeba a korhama ehansi, a khinsama emahlweni ka hosi, a ku: “A ku hanye n'wini wa mina, hosi Davhida, hi masiku!”
32 Kutani hosi Davhida a ku: “Ndzi vitaneleni Sadoki, muprista, na Natani, muprofeta, na Benaya, n'wana Yehoyada.” Kutani va nghena emahlweni ka hosi. 
33 Hosi yi ku eka vona: “Fambani mi ya teka malandza ya hosi ya n'wina, mi khandziyisa Solomoni, n'wananga, emuleni ya mina, mi n'wi heleketa eGihoni. 
34 Sadoki, muprista, na Natani, muprofeta va ta n'wi chela hi mafurha, a ta va hosi ya Israele; kutani mi ta yimba nanga, mi ku: ‘A ku hanye hosi Solomoni!’ 
35 Mi ta famba endzhaku ka yena, kutani u ta nghena, a tshamisa exiluvelweni xa mina, hi yena la nga ta fuma ematshan'weni ya mina; ndzi lerisile leswaku a va mufambisi wa Israele ni wa Yuda.” 
36 Kutani Benaya, n'wana Yehoyada, a hlamula, a ku eka hosi: “Amen! A ku vurise sweswo Yehovha, Xikwembu xa hosi, n'wini wa mina! 
37 Hilaha Yehovha a nga va ni hosi, n'wini wanga, a a ve na Solomoni hi mukhuva wolowo, a a kurise xiluvelo xa yena ku tlurisa xiluvelo xa hosi Davhida, n'wini wa mina!”
38 Kavaloko Sadoki muprista, a suka na Natani, muprofeta, na Benaya, n'wana Yehoyada, ni Vakereti, ni Vapeleti; va khandziyisa Solomoni emuleni ya hosi Davhida, va n'wi fambisa eGihoni. 
39 Kutani Sadoki muprista, a teka eTabernakeleni ya Yehovha rimhondzo ra mafurha, a chela Solomoni; kavaloko va yimba tinanga, kutani tiko hinkwaro ri ku: “A ku hanye hosi Solomoni!” 
40 Kutani tiko hinkwaro ri tlhandluka endzhaku ka yena, vanhu a va ri karhi va yimbelela hi swintiringo, va titsakela ngopfu, misava yi ko yi pfuma hi ku huwelela ka vona.
41 Adoniya ni hinkwavo lava vitaniweke lava ngi va ri na yena va twa pongo leri loko va ha ku heta ku dya. Na yena Yowabu a yingisa ku pfuma ka nanga, kutani a ku: “Pongo leri humaka le ntsindza leri endlaka nkitsikitsi, i yini xana?” 
42 Kakuloko a ha vulavula, Yonatani, n'wana Abiyatara, muprista, a fika. Kutani Adoniya a ku: “Tana, hikuva u wanuna, kambe u tisa mahungu ya ku saseka.” 
43 Yonatani a hlamula, a ku eka Adoniya: “A hi swona! N'wini wa hina, hosi Davhida, u vekile Solomoni ku va hosi. 
44 Kutani hosi yi rhumile na yena Sadoki, muprista, na Natani muprofeta, na Benaya, n'wana Yehoyada ni Vakereti, ni Vapeleti, va n'wi khandziyisa emuleni ya hosi. 
45 Sadoki, muprista, na Natani, muprofeta, va n'wi cherile hi mafurha ku n'wi veka hosi eGihoni, kutani va tlhela va muka hi ku titsakela; hikwalaho entsindza ku nga ni nkitsikitsi; hi kona ku huwelela loku mi ku tweke. 
46 Na yena Solomoni u tshamisile exiluvelweni xa vuhosi: na wona malandza ya hosi ma tile ku katekisa n'wini wa hina, hosi Davhida, ma te: ‘Xikwembu xa wena a xi dzunise vito ra Solomoni ku tlurisa vito ra wena; a xi kurise xiluvelo xa yena ku tlurisa xiluvelo xa wena!’ 
47 Kavaloko hosi yi khinsama exilawini xa yona. 
48 Kambe hosi yi vurisa sweswo, yi ku: ‘A ku dzunisiwe Yehovha Xikwembu xa Israele, lexi nyikeke namuntlha munhu la tshamisaka exitshan'weni xa vuhosi xa mina, ndzi n'wi vona hi mahlo!’ ”
49 Kutani hinkwavo lava vitaniweke hi Adoniya va sungula ku rhurhumela va suka, va famba, un'wana ni un'wana endleleni ya yena. 
50 Adoniya a chava hikwalaho ka Solomoni; na yena a suka a famba, a ya khoma timhondzo ta alitari. 
51 Kutani va ya byela Solomoni, va ku: “Waswivo, Adoniya u chava hosi Solomoni, ni sweswi u khomile timhondzo ta alitari, a ku: ‘Hosi Solomoni a yi rhange yi ndzi hlambanyela leswaku a yi nga dlayi nandza wa yena hi tlhari!’ ” 
52 Solomoni a ku: “Loko a tikombisa munhu la tshembekaka, ku nga ka ku nga wi hansi ni nsisi wun'we wa nhloko ya yena; kambe loko ku biha ku kumiwa eka yena, u ta fa.” 
53 Kutani hosi Solomoni a rhuma vanhu va ya n'wi xikisa ealitarini, kutani a ta a ta khinsama emahlweni ka hosi Solomoni, kavaloko Solomoni a ku eka yena: “Famba endlwini ya wena.”
1 TIHOSI 2
01 Loko Davhida a ri ekusuhi ni ku fa, a lerisa Solomoni, n'wana wa yena, a ku: 
2 “Ndza famba hi ndlela ya misava hinkwayo: Tiyisa mbilu, u va wanuna. 
3 Hlayisa milawu ya Yehovha, Xikwembu xa wena, u famba etindleleni ta yena, u hlayisa ku lerisa ka yena, ni milawu ya yena, ni ku avanyisa ka yena, ni vumbhoni bya yena, hilaha ku tsariweke hakona enawini wa Muxe leswaku, u tlhariha eswilweni hinkwaswo leswi u nga ta swi endla, ni hinkwako laha u nga ta hundzukela kona; 
4 leswaku Yehovha a tatisa rito ra yena leri a ri vuleke ehenhla ka mina, loko a te: ‘Kutakuloko vana va wena va tihlayisa etindleleni ta vona, va famba emahlweni ka mombo wa mina hi ntiyiso, etimbilwini ta vona hinkwato, ni le mimoyeni ya vona hinkwayo, a ku nga pfumari munhu wa yindlu ya wena exitshan'weni xa vuhosi xa Israele hilaha ku nga heriki.’
5 “Wa swi tiva leswi Yowabu n'wana Seruya a ndzi endleleke swona, leswi a swi endleke eka tindhuna letimbirhi ta nyimpi ya Israele, a ri Abinere, n'wana Neri, na Amasa, n'wana Yetere; u va dlayile; u halatile eku rhuleni ngati ya nyimpi; u totile ngati ya nyimpi evambeni leri nga exisutini xa yena, ni le tintanghwini leti nga emilengeni ya yena. 
6 U ta n'wi endla hi ku tlhariha ka wena, kambe u nga tshiki misisi ya yena leyo basa yi xikela hi ku rhula exivandleni xa vafi.
7 “Loko va ri vana va Barizilayi wa Giliyadi, u ta va endla hi tintswalo: Va ta dya etafuleni ra wena; hikuva va endlise sweswo eka mina loko ndzi ri karhi ndzi baleka emahlweni ka Abixalomu, makwenu.
8 “Waswivo, ekusuhi na wena ku na Ximeyi, n'wana Gera, wa Benjamini, wa Bahurimi; u ndzi rhukanile hi mukhuva lowo biha ngopfu siku ndzi yaka eMahanayimi. Kambe u rhelele ku hlangana na mina eYordani, kutani ndzi n'wi hlambanyele hi Yehovha, ndzi te: ‘Ndzi nga ka ndzi nga ku dlayi hi tlhari.’ 
9 Sweswi, u nga n'wi ringanisi ni la nga riki na nandzu, hikuva wena u munhu la tlhariheke, u tiva leswi u fanelaka ku swi endla; kambe u ta xikisa misisi ya yena leyo basa hi ngati exivandleni xa vafi.”
10 Davhida a tietlelela ni vatata wa yena, kutani a lahliwa emutini wa Davhida. 
11 Masiku hinkwawo lawa Davhida a nga fuma Israele ha wona a ma ri malembe ya mune wa makume: a fuma malembe ya ntlhanu na mambirhi eHebroni, ni malembe ya makume manharhu na manharhu eYerusalema. 
12 Solomoni a tshamisa exiluvelweni xa Davhida, tata wa yena, kutani vuhosi bya yena byi tiyisiwa swinene.
13 Adoniya, n'wana Hagiti, a ya eka Batixeba, mana wa Solomoni. Kutani yena a ku: “Xana u tile hi ku rhula?” A ku: “Hi ku rhula.” 
14 A engeta a ku: “Ndzi ni rito leri ndzi rhandzaka ku ku byela rona.” Batixeba a ku: “Vulavula.” 
15 Kutani a ku: “Wa swi tiva leswaku vuhosi a byi ri bya mina, kutani Vaisraele hinkwavo a va languta eka mina, leswaku ndzi va hosi; kambe vuhosi byi hundzukile, byi ye eka makwerhu, hikuva leswi byi nga ya eka yena swi hume eka Yehovha. 
16 Sweswi, ndzi ta kombela xilo xin'we eka wena, u nga ndzi arisi!” Batixeba a ku eka yena: “Vulavula.” 
17 Yena a ku: “Wa nga byela hosi Solomoni (hikuva a nga ka a nga ku arisi nchumu) leswaku a ndzi nyika Abixaga wa Xuneme, a va nsati wa mina.” 
18 Batixeba a ku: “Hi swona! Ndzi ta ku vulavulela eka hosi.”
19 Kutani Batixeba a ya eka hosi Solomoni ku vulavulela Adoniya. Hosi yi pfuka ku ya hlangana na yena, yi khinsama emahlweni ka yena; kutani yi tshamisa exiluvelweni xa yona, yi lerisa xiluvelo xin'wanyana xi vekeriwa mana wa hosi, kutani Batixeba a tshamisa evokweni ra yona ra xinene. 
20 A ku: “Ndzi ta kombela mhaka leyitsongo eka wena, u nga ndzi ariseri yona.” Hosi yi ku eka yena: “Kombela, manana; hikuva ndzi nga ka ndzi nga ku ariseri nchumu.” 
21 A ku: “Abixaga wa Xuneme a a nyikiwe Adoniya, makwenu, a va nsati wa yena.” 
22 Hosi Solomoni a hlamula, a ku eka mana wa yena: “U n'wi kombelelela yini Adoniya, Abixaga wa Xuneme xana? N'wi kombelele ni vuhosi, hikuva makwerhu i hosi ya mina; kunene, u byi kombelela yena, na Abiyatara, muprista, na Yowabu, n'wana Seruya!” 
23 Kutani hosi Solomoni a hlambanya hi Yehovha, a ku: “Xikwembu a xi ndzi endle hi matimba ni ku engetela! Kunene Adoniya u vurile rito leri lovisaka vutomi bya yena! 
24 Sweswi Yehovha wa hanya, la nga ndzi tiyisa ni ku ndzi tshamisisa exiluvelweni xa tatana Davhida, a ndzi endla ni yindlu hilaha a vuleke hakona! Kunene namuntlha Adoniya u ta dlawa.” 
25 Kutani hosi Solomoni a rhuma Benaya, n'wana Yehoyada, a ya n'wi dlaya, a fa.
26 Loko a ri Abiyatara, muprista, hosi yi ku eka yena: “Suka u famba emasin'wini ya wena, eAnatoto, hikuva u fanekele hi rifu; kambe namuntlha a ndzi nga ku dlayi, hikuva u pingile areka ya Hosi Yehovha emahlweni ka Davhida, tata wa mina, kambe u tsongahatiwile na tatana, eku tsongahatiweni hinkwako ka yena.” 
27 Kavaloko Solomoni a hlongola Abiyatara leswaku a nga ha vi muprista wa Yehovha, ni leswaku ku ta hetisiwa rito leri Yehovha a nga ri vula ehenhla ka yindlu ya Heli, eXilo.
28 Kambe mpfumawulo wu fikela Yowabu (hikuva Yowabu a a landzile Adoniya, hambi a nga landzanga Abixalomu); kutani Yowabu a ya chavela eTabernakeleni ya Yehovha, a khoma timhondzo ta alitari. 
29 Va ya byela hosi Solomoni leswaku Yowabu u tsutsumele eTabernakeleni ya Yehovha u le kusuhi ni alitari; kutani Solomoni a rhuma Benaya, n'wana Yehoyada, a ku eka yena: “Famba u n'wi dlaya.” 
30 Kutani Benaya a fika eTabernakeleni ya Yehovha, a ku eka Yowabu: “Hosi yi vurisa sweswo, yi ku: ‘Huma!’ ” Yena a ku: “E-e, hikuva ndzi ta fa kolaho.” Benaya a ya byela hosi, a ku: “Yowabu u vurisile sweswo, u ndzi hlamule sweswo.” 
31 Kutani hosi yi ku eka yena: “Endla hilaha a nga vula hakona; n'wi dlaye, u n'wi lahla; sweswo u ta susa ehenhla ka mina ni le henhla ka yindlu ya tatana, ngati leyi Yowabu a yi halateke ntsena. 
32 Yehovha u ta veka ngati ya yena enhlokweni ya yena, hikuva u dlayile vavanuna vambirhi lavo lulama lavanene ku tlula yena, a va dlaya hi tlhari, tatana Davhida a nga tivanga nchumu: a ri Abinere, n'wana Neri, ndhuna ya nyimpi ya Israele, na Amasa, n'wana Yetere, ndhuna ya nyimpi ya Yuda. 
33 Ngati ya vona yi ta wela enhlokweni ya Yowabu, ni le tinhlokweni ta vatukulu va yena hi masiku; kambe ku rhula ku ta va eka Davhida ni le vatukulweni va yena, ni le ndlwini ya yena, ni le xiluvelweni xa yena hi masiku.” 
34 Kutani Benaya n'wana Yehoyada, a tlhandluka, a tlhava Yowabu, a n'wi dlaya; kutani a lahliwa endlwini ya yena, emananga. 
35 Kavaloko hosi yi veka Benaya, n'wana Yehoyada, ematshan'weni ya Yowabu, enhlokweni ya nyimpi; kutani hosi yi veka Sadoki, muprista, ematshan'weni ya Abiyatara.
36 Hosi yi rhuma leswaku va ya vitana Ximeyi, kutani yi ku eka yena: “Tiakele yindlu eYerusalema, u tshama eka yona, u nga humi kona ku ya kwihi ni kwihi. 
37 Kutaku siku u humaka, u pela xinambyana xa Kedroni, tiva swinene leswaku u ta fa kunene! Ngati ya wena yi ta va enhlokweni ya wena.” 
38 Ximeyi a ku eka hosi: “Rito leri, rinene; hilaha hosi, n'wini wanga, yi nga vula hakona, nandza wa wena u ta endlisa sweswo.” Kutani Ximeyi a tshama eYerusalema, masiku layo tala.
39 Kuteloko ku hundzile malembe manharhu, malandza mambirhi ya Ximeyi ma tsutsumela eka Akixi, n'wana Maaka, hosi ya Gati; kutani va ya byela Ximeyi, va ku: “Waswivo, malandza ya wena ma le Gati.” 
40 Kavaloko Ximeyi a pfuka, a pana mbhongolo ya yena, a ya eGati, eka Akixi, ku lava malandza ya yena; sweswo Ximeyi a famba a vuyisa malandza ya yena hi le Gati.
41 Va tivisa Solomoni leswaku Ximeyi u sukile eYerusalema, u ye eGati, a tlhela a vuya. 
42 Kavaloko hosi yi rhuma va ya vitana Ximeyi, yi ku eka yena: “Xana a ndzi ku hlambanyelanga hi Yehovha, a ndzi tiyisanga xana ndzi ku eka wena: ‘Tiva swinene leswaku siku u nga ta huma ku ya kwihi na kwihi u ta fa kunene’? Kutani u te eka mina: ‘Rito leri, rinene; ndzi swi twile.’ 
43 A ku hlayisanga ha yini ku hlambanya ka Yehovha ni ku lerisa loku ndzi ku vekeleke kona xana?” 
44 Kutani hosi yi ku eka Ximeyi: “Wa tiva ku biha hinkwako loku u ku endleleke Davhida, tata wa mina, mbilu ya wena ya swi tiva; Yehovha u wisele enhlokweni ya wena lunya ra wena; 
45 hosi Solomoni u ta katekisiwa, ni xiluvelo xa Davhida xi ta tiyisiwa emahlweni ka Yehovha hi masiku.” 
46 Kavaloko hosi yi lerisa Benaya, n'wana Yehoyada, a huma a ya dlaya Ximeyi; kutani a fa. Kutani vuhosi byi tiyisiwa emavokweni ya Solomoni.
1 TIHOSI 3
01 Solomoni a endla xinakulobye na Faro, hosi ya Egipta, a teka n'wana Faro a va nsati wa yena; a n'wi tisa emutini wa Davhida, a ko a heta ku aka yindlu ya yena, ni yindlu ya Yehovha, ni rirhangu ra Yerusalema ematlhelweni hinkwawo. 
2 Ntsena tiko a ri gandzela eswitsungeni, hikuva a ku nga si akeriwa vito ra Yehovha yindlu ku fika masiku lawa.
3 Solomoni a a rhandza Yehovha, a famba emilawini ya Davhida, tata wa yena; ntsena a a gandzela ni ku hisa mirhi ya risuna eswitsungeni. 
4 Hosi yi ya eGibiyoni ku ya gandzela kona, hikuva a xi ri xitsunga lexikulu. Solomoni a humesa kona tiholokosta ta khume ra madzana.
5 Yehovha a humelela eka Solomoni eGibiyoni, eku lorheni nivusiku; kutani Xikwembu xi ku eka yena: “Kombela lexi u rhandzaka ku nyikiwa xona.” 
6 Solomoni a ku: “U kombisile tintswalo letikulu eka nandza wa wena Davhida, tata wa mina, hilaha a nga famba emahlweni ka wena entiyisweni, ni le ku lulameni, ni le vuneneni bya mbilu; u n'wi hlayisele tintswalo letikulu leti, kutani u n'wi nyikile n'wana la tshamisaka exitshan'weni xa vuhosi xa yena hilaha swi nga swona namuntlha. 
7 Sweswi Yehovha, Xikwembu xa mina, u fumisile nandza wa wena ematshan'weni ya Davhida, tata wa mina: kambe ndzi wandzisanyana ntsena a ndzi tivi ku huma ni ku nghena. 
8 Kutani nandza wa wena u le xikarhi ka tiko ra wena, leri u ri hlawuleke, tiko leri teleke hi vanhu, leri va nga tiviki ku ri hlaya ni ku ri pima hikwalaho ka vunyingi bya rona: 
9 loko swi ri tano, nyika nandza wa wena mbilu ya ku tiva ku avanyisa tiko ra wena ni ku hlawula leswo saseka eka leswo biha! Hikuva i mani la nga tivaka ku avanyisa tiko leri teleke leronghasi, leri nga ra wena?”
10 Rito leri, ri tsakisa Hosi, hikuva Solomoni a a komberile swona. 
11 Kutani Xikwembu xi ku eka yena: “Leswi u kombeleke swona, u nga tikombelelanga masiku layo tala, hambi rifuwo, hambi vutomi bya valala va wena, kambe u tikombelele ku twisisa ku yingisisa leswo lulama; 
12 waswivo, ndzi endlile hi laha u nga vula hakona: ndzi ku nyikile mbilu leyi tlhariheke leyi nga ni ku twisisa leswaku, emahlweni ka wena a ku nga si va ni munhu kukotisa wena, ni ndzhaku ka wena a ku nga humi munhu la kotisaka wena. 
13 Ehenhla ka swona, ndzi ta ku nyika ni leswi u nga swi kombelangiki, ri nga rifuwo ni ku twala, leswaku ku nga ka ku nga vi na munhu la kotisaka wena exikarhi ka tihosi eku hanyeni hinkwako ka wena. 
14 Kutakuloko u famba etindleleni ta mina u ri karhi u hlayisa ku lerisa ka mina ni milawu ya mina, hilaha Davhida, tata wa wena, a fambeke hakona, ndzi ta lehisa masiku ya wena.”
15 Solomoni a sisimuka evurhongweni, kutani maswivo, a ku ri ku lorha. Kuteloko a fikile eYerusalema, a yima emahlweni ka areka ya ntwanano wa Yehovha, a humesa tiholokosta ni magandzelo ya ku khensa. Kutani a endlela malandza hinkwawo ya yena nkhuvo.
16 Kutani vavasati vambirhi va tinghwavava va ta eka hosi, va yima emahlweni ka yona. 
17 Un'wanyana wa vona a ku: “Yo! Hosi yanga! Mina ni nsati loyi, a hi tshama endlwini yin'we, kutani ndzi veleka n'wana endlwini leyi, ekaya ka yena. 
18 Kute siku ra vunharhu loko ndzi velekile, nsati loyi a veleka na yena. A hi ri swin'we: a ku vanga na munhu un'wanyana na hina endlwini; a hi ri hina vambirhi ntsena endlwini! 
19 Kavaloko n'wana wa nsati loyi, a fa nivusiku, hikuva a etlele henhla ka yena. 
20 Kutani a pfuka exikarhi ka vusiku, a teka n'wananga etsheveni ra mina, loko nandza wa wena a ha etlele, a n'wi lata exifuveni xa yena; kambe n'wana wa yena, la feke, a n'wi lata exifuveni xa mina. 
21 Kute nimixo, loko ndzi pfuka ku an'wisa n'wana wa mina, waswivo, a file, ndzi n'wi langutisisa nimixo, kutani waswivo, a a nga ri n'wana wa mina loyi ndzi n'wi velekeke.” 
22 Nsati lowun'wanyana a ku: “A hi swona, hikuva i n'wananga la hanyaka, kambe n'wana wa wena hi loyi a feka!” Loyi a ku: “E-e, kambe n'wana wa wena hi loyi a feke, kutani n'wana wa mina hi la hanyaka!” A va tengisana sweswo emahlweni ka hosi.
23 Kavaloko hosi yi ku: “Un'wana u ri: ‘N'wana wa mina hi loyi a hanyaka, kutani n'wana wa wena hi loyi a feke,’ kasi lowun'wana u ri: ‘E-e, hikuva n'wana wa wena hi loyi a feke kambe n'wananga hi la hanyaka!’ ” 
24 Kutani hosi yi ku: “Ndzi tiseleni ripanga.” Va tisa ripanga emahlweni ka hosi. 
25 Kavaloko hosi yi ku: “Pandzani hi le xikarhi n'wana la hanyaka, mi avela hafu eka un'wana ni hafu eka un'wana.” 
26 Kutani wansati loyi n'wana wa yena a hanyaka, a tshuka embilwini ya yena, a ku eka hosi: “Yo! Hosi yanga! N'wi nyikeni n'wana la hanyaka, va nga tshuki va n'wi dlaya!” Kambe lowun'wanyana a a ku: “A nga ka a nga vi wa mina, hambi wa wena: a a pandziwe hi le xikarhi.” 
27 Kutani hosi yi hlamula, yi ku: “Nyikani lowo rhanga n'wana la hanyaka, mi nga ka mi nga n'wi dlayi; hikuva hi yena mana wa yena.”
28 Kutani Vaisraele hinkwavo va yingisa mhaka ya ku avanyisa loku vuriweke hi hosi, kutani va chava hosi, hikuva va vona leswaku vutlhari bya Xikwembu a byi ri ka yona ku tiva ku avanyisa.
1 TIHOSI 4
01 Hosi Solomoni a yi fuma Vaisraele hinkwavo.
2 Tindhuna ta yena a ti ri leti: Azariya, n'wana Sadoki, muprista; Elihorefe na Ahiya, vana va Xixa, a va ri vatsari; 
3 Yoxafati n'wana Ahiludi a a ri mutsari wa timhaka; na Benaya n'wana Yehoyada, a a ri ndhuna ya nyimpi. 
4 Sadoki na Abiyatara a va ri vaprista; 
5 na Azariya n'wana Natani, ndhuna ya valanguteri; na Zabudu, n'wana Natani, muprista, ndhuna leyikulu ni nakulobye wa hosi; 
6 Ahixara, a a ri muhlayisi wa yindlu ya hosi; na Adonirama, n'wana Abida, ndhuna ya xibalo.
7 Solomoni a a ri ni tindhuna ta khume na timbirhi leti vekiweke henhla ka Vaisraele hinkwavo; a va lavela hosi ni yindlu ya yona swakudya; yin'wana ni yin'wana swa n'hweti yin'we hi lembe. 
8 Mavito ya tona hi lawa: N'wana Huru, entshaveni ya Efrayimi. 
9 N'wana Dekera, a vekiwile ehenhla ka Makasa na Xaalabimi, na Beta-Xemexe, na Eloni-Beta-Hanana. 
10 N'wana Hesede eka Aruboto, na Soko ni tiko hinkwaro ra Hefere. 
11 N'wana Aminadaba eka mitsunga hinkwayo ya Dori. (Tafata, n'wana Solomoni a a ri nsati wa yena.) 
12 Baana, n'wana Ahiludi a a ri ehenhla ka Taanaka, na Megido, ni tiko ra Beta-Xeyani hinkwaro leri nga ekusuhi na Saretani, ehansi ka Yizriele, ku suka eBeta-Xeyani, ku fika eAvele-Mehola, ku fika emahlweni ka Yokimeyama. 
13 N'wana Gebere eka Ramoto wa Giliyadi: a a ri ni miti ya Yayiro, n'wana Manase, leyi nga eGiliyadi, ni tiko ra Arigobi, lowu nga eBaxani: yi ri miti leyikulu ya 60, yi ri ni rirhangu ni timhandze ta koporo. 
14 Ahinadaba, n'wana Ido a a ri ehenhla ka Mahanayimi. 
15 Ahimaasi a a ri etikweni ra Neftali (na yena a a tekile n'wana Solomoni, Basemati, a va nsati wa yena). 
16 Baana, n'wana Huxayi, a a ri etikweni ra Asere na Beyaloto. 
17 Yoxafati, n'wana Paruwaka, etikweni ra Isakara. 
18 Ximeyi, n'wana Ela, etikweni ra Benjamini. 
19 Gebere, n'wana Uri, etikweni ra Giliyadi, etikweni ra Sihoni, hosi ya Vaamori, ni ra Ogo, hosi ya Baxani. A ku ri ni ndhuna yin'we etikweni leri.
20 Va Yuda ni Vaisraele a va tele ngopfu, byi ri vunyingi lebyi fanaka ni sava leri nga eribuwini ra lwandle. A va dya, va nwa, va tsaka. 
21 Solomoni a a fuma kambe ematikweni hinkwawo, ku suka enambyeni wa Yufrata ku fika etikweni ra Vafilista, ni ku fika endzilakaneni wa Egipta; a va luva eka Solomoni, va n'wi tirhela hi masiku hinkwawo ya ku hanya ka yena.
22 Swakudya swa Solomoni swa siku rin'wana ni rin'wana a swi ri swa tikore ta makume manharhu ya mapa layo saseka, ni tikore ta mapa ta ntlhanu wa makume ni khume rin'we, 
23 ni tihomu leti noneke ta khume, ni tihomu ta mirhanga ta makume mambirhi ni tinyimpfu ta dzana, leswi a swi ri ehandle ka tinhlangu, ni timhunti, ni timbavala, ni tihuku leti nonisiweke. 
24 Hikuva a a fuma etikweni hinkwaro leri nge halenu ka nambu, ku suka eTifisa ku fika eGaza, etihosini leti nge halenu ka nambu, kutani a ku ri ni ku rhula ematlhelweni hinkwawo. 
25 Ku suka eDani ku fika eBerexeba va Yuda ni va Israele, a va akile va nga chavi nchumu, un'wana ni un'wana ehansi ka vhinya ya yena ni le hansi ka nkuwa wa yena, emasikwini hinkwawo ya Solomoni.
26 Solomoni a a ri ni switsengele swa tihanci swa 40 000, swi ri swa tihanci ta tigolonyi ta yena; a a ri ni vakhandziyi va tihanci va 12 000.
27 Tindhuna leti a ti phamela hosi Solomoni, ni hinkwavo lava dyaka etafuleni ra yena, yin'wana ni yin'wana en'hwetini ya yena, a ti endla leswaku va nga pfumari nchumu. 
28 A ti tisa ni byanyi lebyi omeke, yin'wana ni yin'wana hi nawu wa yona, swi ri swa tihanci leti paniwaka, ni tihanci leti khandziyiwaka, lomu ingi hosi a yi ri kona.
29 Xikwembu xi nyika Solomoni vutlhari ni ku twisisa ngopfungopfu, ni mbilu leyi anameke ku fana ni sava ra le ribuwini ra lwandle. 
30 Vutlhari bya Solomoni a byi tlula vutlhari bya vanhu hinkwavo va le vuxeni, ni vutlhari hinkwabyo bya Vaegipta. 
31 A a tlharihile ku tlurisa mani na mani; a tlula Etani, wa ka Ezra, na Hemani, na Kalikolo, na Darda, vana va Maholi. Vito ra yena a ri tiviwa ematikweni hinkwawo ya le matlhelweni. 
32 A thya swivuriso swa 3 000, ni tinsimu ta yena a ti ri ta 1 005. 
33 A vula timhaka ta mirhi, ku suka eka wa kedari lowu nga ehenhla ka Lebanoni ku fika eka wa hisopa lowu humaka ekhumbini; a vula ni timhaka ta swifuwo, ni ta tinyanyana, ni ta swikokovi, ni ta tinhlampfi. 
34 Vanhu a va ta hi le matikweni hinkwawo ku ta yingisa vutlhari bya Solomoni, va rhumiwa hi tihosi hinkwato ta misava leti yingiseke ta vutlhari bya yena.
1 TIHOSI 5
01 Hiramu, hosi ya Tiri, a rhumela malandza ya yena eka Solomoni, hikuva a a twile leswaku va n'wi vekile hosi ematshan'weni ya tata wa yena, hi ku n'wi chela mafurha; hikuva Hiramu a a ri nakulobye wa Davhida hi masiku hinkwawo.
2 Kutani Solomoni a rhuma eka Hiramu, a ku eka yena: 
3 “Wa swi tiva swinene leswaku tatana Davhida a nga swi kotanga ku akela vito ra Yehovha, Xikwembu xa yena yindlu, hikwalaho ka tinyimpi leti ngi a ri na tona hi ku rhendzeriwa hi valala va yena, Yehovha a ko a va veka ehansi ka mikondzo ya yena. 
4 Sweswi, Yehovha, Xikwembu xa mina, u ndzi nyikile ku wisa ematlhelweni hinkwawo; a ku na valala, hambi ti ri timhaka leto biha. 
5 Kutani waswivo, ndzi lava ku akela vito ra Yehovha, Xikwembu xa mina, yindlu, hilaha Yehovha a nga byela tatana Davhida hakona, a ku: ‘N'wana wa wena, loyi ndzi nga ta n'wi veka ematshan'weni ya wena exiluvelweni xa wena, hi yena la nga ta akela vito ra mina yindlu.’ 
6 Sweswi, rhuma vanhu va ya ndzi tsemela mirhi ya kedari ehenhla ka Lebanoni, kambe malandza ya mina a ma fambe ni malandza ya wena; kutani ndzi ta ku nyika hinkwaswo leswi u nga ta swi vula, yi va hakelo ya malandza ya wena, hikuva wa swi tivisisa leswaku eka hina a ku na vanhu lava tivaka ku tsema mirhi kukotisa Vasidoni.”
7 Kuteloko Hiramu a twile marito ya Solomoni, a tsaka ngopfu, a ku: “Namuntlha a ku katekisiwe Yehovha loyi a nyikeke Davhida n'wana la tlhariheke, a ta fuma tiko leri ri teleke!” 
8 Kutani Hiramu a rhuma eka Solomoni, a ku: “Ndzi yingisile marito lawa u ndzi rhumeleke wona. Loko ndzi ri mina, ndzi ta endla hinkwaswo leswi ku tsakisaka emhakeni ya mirhi ya kedari ni ya mirhi ya kipresi. 
9 Malandza ya mina ma ta yi fulameta eLebanoni, va yi fikisa elwandle, kutani mina ndzi ta rhuma vanhu va yi boha elwandle, yi ta ya fika laha u nga ta yi rhumela eka mina; ndzi ta yi tshunxa kona, kutani u ta yi teka. Na wena, u ta endla leswi ndzi tsakisaka hi ku phamela yindlu ya mina swakudya.”
10 Hiramu a nyika Solomoni mirhi ya kedari ni mirhi ya kipresi leyo tala hilaha a rhandzeke hakona. 
11 Kutani Solomoni a nyika Hiramu tikore ta koro ta 20 000, swi va swakudya swa yindlu ya yena, ni tikore ta 20 ta mafurha ya ku saseka: Solomoni a tshama a nyika swona Hiramu hi lembe rin'wana ni rin'wana.
12 Yehovha a nyika Solomoni vutlhari hilaha a n'wi byeleke hakona. Kutani ku rhula ku va kona exikarhi ka Hiramu na Solomoni, va endla xinakulobye vona havambirhi.
13 Hosi Solomoni yi vitana exikarhi ka Vaisraele hinkwavo vanhu va xibalo; xibalo a xi ringana 30 000 wa vavanuna. 
14 Kutani a va rhumela eLebanoni, va ri va 10 000 hi n'hweti yin'wana ni yin'wana, va tlhandlamana hi mitlawa ya vona; a va tshama n'hweti yin'we eLebanoni, ni tin'hweti timbirhi ekaya ka vona. Adonirama a a vekiwile ndhuna ya xibalo.
15 Kambe Solomoni a a ri ni varhwari va mirhwalo va 70 000, ni vanhu va 80 000 lava tshamaka va tsema entshaveni, 
16 va ri handle ka tindhuna ta Solomoni leti vekiweke ehenhla ka ntirho, ti ri 3 300 leti fumaka vunyingi bya vanhu lava khomaka ntirho. 
17 Kutani hosi yi va lerisa ku humesa maribye lamakulu, ma ri maribye ya nxavo wa risima, ku ta aka masungulo ya Yindlu hi maribye lama vatliweke. 
18 Sweswo vatirhi va Solomoni ni vatirhi va Hiramu, ni Vagebali va vatla ni ku lunghisa mirhi ni maribye ya ku aka Yindlu.
1 TIHOSI 6
01 Hi lembe ra 480 ra ku huma eka vana va Israele etikweni ra Egipta hi lembe ra vumune ra ku fuma ka Solomoni ehenhla ka Israele, hi n'hweti ya Zifi (i n'hweti ya vumbirhi), Solomoni a aka Yindlu ya Yehovha.
2 Yindlu leyi hosi Solomoni a yi akeleke Yehovha, a yi ri ya swisungunhu swa 60 eku leheni ka yona ni swisungunhu swa 20 eku anameni, ni swisungunhu swa 30 eku tlakukeni ka yona. 
3 Ku leha ka rikupakupa leri nga emahlweni ka yindlu ya Tempele, a swi ri swisungunhu swa 20, loko ku hlayiwa ku anama ka Yindlu, ni ku anama ka rona, a swi ri swisungunhu swa khume emahlweni ka Yindlu. 
4 A endlela Yindlu mafasitere lama tiyisiweke hi timhandze. 
5 A akela ematlhelweni hinkwawo ya khumbi ra Yindlu vuako, byi longoloka ni Tempele ni vukwetsimelo bya le ndzeni, kutani a endla makamara ematlhelweni hinkwawo. 
6 Ku anama ka vuako bya le hansi, a swi ri swisungunhu swa ntlhanu; eka bya le xikarhi, swisungunhu swa ntlhanu na xin'we, ni ka bya vunharhu, swisungunhu swa ntlhanu na swimbirhi; hikuva a akile hi maribye lama humeseke tinhla ematlhelweni hinkwawo ya yindlu ehandle, leswaku timhandze ti nga ngheni ekhumbini ra Yindlu. 
7 Loko yi ri Yindlu, kakuloko yi akiwa, a va aka hi maribye lama vatliweke ematlhelweni hinkwawo, ku nga twalanga nyundzu, hambi xi ri xihloka, hambi yi ri nsimbhi ni yin'we eNdlwini loko va aka. 
8 Nyangwa ya makamara ya vuako bya le hansi a yi ri etlhelweni ra xinene ra Yindlu, kutani a va tlhandluka evuakweni bya le xikarhi hi swikhandziyo leswi rhendzelekaka, kutani va suka kona va tlhandluka evuakweni bya vunharhu.
9 Kuteloko a hetile ku aka Yindlu, a veka timhandze a yi fulela hi mapulangi ya kedari. 
10 Kutani a aka tinxaxa ta makamara ematlhelweni ya Yindlu; ku tlakuka ka yin'wana ni yin'wana a swi ri swisungunhu swa ntlhanu, kutani a hlanganisa vuako eka Yindlu hi timhandze ta kedari.
11 Kavaloko rito ra Yehovha ri yisiwa eka Solomoni, ri ku: 
12 “Loko yi ri yindlu leyi u yi akeke, kutakuloko u famba emilawini ya mina, ni loko u endla hi ku lerisa ka mina ni loko u hlayisa milawu ya mina hinkwayo ku famba ha yona, ndzi ta hetisa eka wena rito ra mina leri ndzi nga ri vula eka Davhida, tata wa wena; 
13 kutani ndzi ta aka exikarhi ka vana va Israele, ndzi nga tshiki tiko ra mina ra Israele.”
14 Kuteloko Solomoni a hetile ku aka Yindlu, 
15 a bela khumbi ra yona endzeni hi mapulangi ya kedari, ku suka ehansi, ku fika elwangwini, kutani a vekela ehansi ka Yindlu, mapulangi ya kipresi. 
16 A akela empfungwe ka Yindlu hi mapulangi ya kedari ku suka ehansi ku fika elwangwini, swi ri swisungunhu, swa makume mambirhi; a lunghisa sweswo ku endla vukwetsimelo bya le ndzeni, xi ri xikwetsimisiso. 
17 Swisungunhu swa mune wa makume swa le mahlweni a yi ri Yindlu, hileswaku Tempele. 
18 Mapulangi ya kedari lama nga endzeni ka Yindlu, ma vatliwile ku fanisa marhakarhaka ni swiluva leswi balekeke; murhi wa kedari a wu ri kona hinkwako; maribye a ma nga vonaki. 
19 Exikarhi ka Yindlu, endzeni, a lunghisa vukwetsimelo bya le ndzeni ku veka kona areka ya ntwanano wa Yehovha. 
20 Ku leha ka vukwetsimelo bya le ndzeni a swi ri swisungunhu swa makume mambirhi emahlweni, ni ku anama ka byona, swisungunhu swa makume mambirhi, ni ku tlakuka ka byona, swisungunhu swa makume mambirhi; kutani a byi nameka hi nsuku lowo saseka. A funengeta ni alitari hi kedari. 
21 A nameka hi nsuku lowo saseka endzeni ka Yindlu, kutani a tiyisa xisirhelo hi tiketana letitsongo ta nsuku, emahlweni ka vukwetsimelo bya le ndzeni lebyi a byi namekeke hi nsuku. 
22 A nameka hi nsuku Yindlu hinkwayo; yi ri yona Yindlu hinkwayo kunene; a nameka kambe hi nsuku alitari hinkwayo leyi nga ekusuhi ni vukwetsimelo bya le ndzeni.
23 Evukwetsimelweni bya le ndzeni, a endla tikerubu timbirhi hi murhi wa mutlhwari; ti ri ta swisungunhu swa khume eku leheni ka tona. 
24 Ku leha ka ripapa rin'wana ra kerubu a swi ri swisungunhu swa ntlhanu, ni ku leha ka ripapa rin'wana ra kerubu, swisungunhu swa ntlhanu: swi ri swisungunhu swa khume ku suka emakun'wini ya timpapa ta yona, ku yisa emakun'wini yan'wana ya timpapa ta yona. 
25 Kerubu yin'wana a yi ri ni swisungunhu swa khume: tikerubu timbirhi ti endliwa hi mpimo wun'we ni xifaniso xin'we. 
26 Ku leha ka kerubu leyo rhanga a swi ri swisungunhu swa khume, kambe a swi ri tano ni ka kerubu ya vumbirhi. 
27 A veka tikerubu endzeni ka Yindlu, exikarhi ka yona. Kutani va endla timpapa ta tikerubu ti tshambulutiwile leswaku ripapa ra yin'wana ri fikela ekhumbini etlhelo rin'wana, ni ripapa ra kerubu ya vumbirhi ri khoma ekhumbini etlhelo rin'wana, kambe timpapa tin'wana ta tona ti hlangana exikarhi ka Yindlu. 
28 Kutani a nameka tikerubu hi nsuku.
29 Ematlhelweni hinkwawo ya khumbi ra Yindlu, emapulangeni, a vatla tikerubu, ni micindzu ni swiluva leswi balekeke; swi vatliwa endzeni ni le handle ka Yindlu. 
30 Kutani a nameka hi nsuku ehansi ka Yindlu endzeni ni le handle.
31 Kutani a endla nyangwa ya vukwetsimelo bya le ndzeni hi mutlhwari wa nhova; timhandze ta yona ni xirhendzevutana xa yona a swi ringana ku avanyisa kantlhanu ka khumbi. 
32 Timbanti letimbirhi ti endliwa hi mutlhwari wa nhova; a vatla ehenhla ka tona tikerubu, ni micindzu, ni swiluva leswi balekeke; kutani a swi nameka hi nsuku; a nameka hi nsuku tikerubu ni micindzu. 
33 Hi mukhuva wolowo, a endlela nyangwa ya tempele timhandze ta mutlhwari, leswo nga ku avanyisa ka vumune ka khumbi; timbanti letimbirhi a ti ri ta murhi wa kipresi; 
34 timbanti letimbirhi ta nyangwa yin'wana a ti pfuleka hi matlhelo hinkwawo, ni timbanti timbirhi ta nyangwa yin'wana a ti pfuleka sweswo na tona. 
35 A vatla kona tikerubu, ni micindzu, ni swiluva leswi balekeke, a swi nameka hi nsuku lowu namarhelaka lomu ku vatliweke kona.
36 Kutani a aka xivava xa le xikarhi hi tinxaxa tinharhu ta maribye lama vatliweke, ni rixaxa rin'we ra timhandze ta kedari.
37 Masungulo ya Yindlu ya Yehovha ma sunguriwile hi lembe ra vumune ra ku fuma ka Solomoni hi n'hweti ya Zifi; 
38 hi lembe ra khume na rin'we, hi n'hweti ya Bulu (yi nga n'hweti ya ntlhanu na tinharhu), Yindlu yi hela hi ku lerisa hinkwako ka yona; va yi heta hi malembe ya ntlhanu na mambirhi.
1 TIHOSI 7
01 Solomoni a aka ni yindlu ya yena; a heta yindlu ya yena hinkwayo hi malembe ya khume na manharhu. 
2 A sungula ku aka yindlu ya Lebanoni leyi ngi yi ri exihlahleni, ku leha ka yona a swi ri swisungunhu swa dzana, ku anama ka yona, swisungunhu swa ntlhanu wa makume, ni ku tlakuka ka yona, swisungunhu swa makume manharhu. Yi akiwile ehenhla ka tinxaxa ta mune ta timhandze ta kedari, mapulangi ya kedari a ma ri ehenhla ka timhandze. 
3 A yi fuleriwile hi murhi wa kedari, ku ri ehenhla ka makamara ya matlhelo lama akiweke ehenhla ka timhandze; tona a ti ri mune wa makume na ntlhanu, khume na ntlhanu hi rixaxa rin'wana ni rin'wana. 
4 A ku ri ni tinxaxa tinharhu ta mafasitere lama langutaneke. 
5 Tinyangwa hinkwato ni marimba ya tona a ti ri ni matlhelo ya mune lama ringanaka etinxaxeni letinharhu ta makamara, tinyangwa a ti langutene.
6 A endla ni rikupakupa ra timhandze; ku leha ka rona a swi ri swisungunhu swa ntlhanu wa makume, ku anama ka rona, swisungunhu swa makume manharhu, rikupakupa rin'wana a ri ri emahlweni ka lero sungula; rona a ri ri ni timhandze ni swikhandziyo emahlweni ka rona. 
7 A endla ni rikupakupa ra xiluvelo laha a avanyisaka timhaka kona, ri ri rikupakupa ra ku avanyisa; ri akiwe hi kedari ku suka ehansi ku fika ehenhla. 
8 Yindlu ya yena, laha a tshamaka kona, a yi akisiwe xi sweswo exivaveni xin'wana, endzeni ka rikupakupa. A akela n'wana Faro, loyi a nga n'wi teka ku va nsati wa yena, yindlu leyi fanaka ni rikupakupa leri.
9 Tindlu leti hinkwato ti akiwile hi maribye layo saseka lama vatliweke hi mpimo, ma sahiwile etlhelweni ni le ndzeni ni le handle ku suka emasungulweni ku fika exirhendzevutaneni xa le henhla; ni ku suka ehandle ku fika exivaveni lexikulu. 
10 Wona masungulo ma akiwile hi maribye layo saseka lamakulu, ma ri maribye ya swisungunhu swa khume, ni maribye ya swisungunhu swa ntlhanu na swinharhu. 
11 Ni le henhla ka wona a ku ri ni maribye layo saseka lama vatliweke hi mipimo ni murhi wa kedari. 
12 Xivava lexikulu a xi akiwile hi tinxaxa tinharhu ta maribye lama vatliweke ni rixaxa rin'we ra mapulangi ya kedari; a swi ri tano exivaveni xa le xikarhi ka Yindlu ya Yehovha, ni le rikupakupeni ra yindlu.
13 Kutani hosi Solomoni a rhuma ku ya vitana Hiramu, a ta hi le Tiri; 
14 a a ri n'wana wa nsati wa noni wa rixaka ra Neftali, kambe tata wa yena a a ri munhu wa Tiri, mufuri wa koporo; Hiramu a tele vutlhari, ni ku twisisa, ni vutivi bya ku tirha tinxaka hinkwato ta mitirho ya koporo. A fika eka hosi Solomoni, a tirha mitirho ya yena hinkwayo.
15 A endla timhandze letimbirhi letikulu ta koporo. Ku leha ka mhandze yin'wana a swi ri swisungunhu swa khume na ntlhanu na swinharhu; ni ngoti ya swisungunhu swa khume na swimbirhi yi ringana ku rhendzela yin'wana. 
16 Kutani a chulula swirhendzevutana swimbirhi swa koporo ku swi veka ehenhla ka timhandze. Ku tlakuka ka xin'wana a swi ri swisungunhu swa ntlhanu, ni ku tlakuka ka xin'wana a swi ri swisungunhu swa ntlhanu. 
17 A ku ri ni swikhaviso leswi lukiweke hi ntirho lowu fanaka ni tiketana eka swirhendzevutana leswi ngi swi ri ehenhla ka timhandze, a ti ri ta ntlhanu na timbirhi eka xin'wana, ni ta ntlhanu na timbirhi eka xin'wana. 
18 A endla ni tinxaxa timbirhi ta magirenada ti rhendzela swikhaviso, swi funengeta swirhendzevutana leswi nga ehenhla ka timhandze; a endlela sweswo xirhendzevutana xin'wana. 
19 Swirhendzevutana leswi ngi swi ri ehenhla ka timhandze, erikupakupeni swi endliwe swi fana ni makhon'wa, a swi ri ni swisungunhu swa mune. 
20 Swirhendzevutana leswi ngi swi ri ehenhla ka timhandze letimbirhi a swi rhendzeriwa hi magirenada ya madzana mambirhi ehenhla ka swikhaviso; magirenada ya madzana mambirhi a ma rhendzela hi tinxaxa xirhendzevutana xin'wana ni xin'wana. 
21 Kutani a yimisa timhandze letimbirhi enyangweni ya Yindlu. Kuteloko a yimisile mhandze ya xinene a yi thya vito ra Yakini (u ta tiyisa); ni loko a yimisile mhandze ya ximatsi a yi thya vito ra Bowazi (matimba ma na Yena). 
22 Ehenhla ka timhandze, emakun'wini ka tona, a ku ri ni ntirho lowu fanisaka makhon'wa. Va heta sweswo ntirho wa timhandze.
23 Kutani a chulula lwandle ra koporo, xi ri xirhendzevutana ematlhelweni hinkwawo; ku suka etlhelo rin'wana ku fika etlhelo rin'wana a swi ri swisungunhu swa khume, ni ku enta ka rona swisungunhu swa ntlhanu ngoti ya swisungunhu swa makume manharhu a yi ringana ku ri rhendzela hinkwaro. 
24 Ri rhendzeriwa hi marhakarhaka ehansi ka nomu wa rona, ematlhelweni hinkwawo, khume hi xisungunhu, ma rhendzela lwandle hinkwako, marhakarhaka ma lulamisiwa hi tinxaxa timbirhi leti chuluriweke swin'we na rona. 
25 Ri vekiwile ehenhla ka tihomu ta khume na timbirhi; tihomu tinharhu a ti languta en'walungwini; tinharhu ti languta evupeladyambu, tinharhu ti languta edzongeni tinharhu ti languta evuxeni; lwandle a ri ri ehenhla ka tona; micila hinkwayo yi ri exikarhi. 
26 Ku tsindziyela ka rona a xi ri xandla xin'we; nomu wa rona a wu fana ni nomu wa ndzheko lowu fanaka ni khon'wa; ri eneta tibati ta magidi mambirhi.
27 Kutani a endla khume ra switikirheto swa koporo; ku leha ka xin'wana ni xin'wana a swi ri swisungunhu swa mune, ni ku anama, swisungunhu swa mune, ni ku tlakuka, swisungunhu swinharhu. 
28 Maendlelo ya switikirheto hi lawa: a swi ri ni matlhelo lama lulameke, lama khavisiweke emakun'weni ya wona.
29 Ematlhelweni a ku ri ni tinghala, ni tihomu, ni tikerubu ehenhla ka swikhaviso, a ku ri ni xirhendzevutana ehenhla; ni le hansi ka tinghala ni tihomu, a ku ri ni swiluva leswi xaxametiweke, leswi lengalengaka. 
30 Xikhato xin'wana ni xin'wana a xi ri ni mune wa masondzo ya koporo, ni tiakisele (eixo) ta koporo; etinhleni ta mune ta xona, a xi ri ni timhondzo. Timhondzo ti chuluriwile ehansi ka nkamba etlhelweni ra swiluva. 
31 Nomu wa xona endzeni ka xirhendzevutana, ehenhla ka xona, a wu ri wa xisungunhu xin'we, ni nomu wa xirhendzevutana a wu ri wa xisungunhu ni hafu; enon'wini wa xona a ku khavisiwile; matlhelo ya swikhato a ma ri ni mune wa tinhla, swi nga ri swirhendzevutana. 
32 Masondzo ya mune a ma ri ehansi ka matlhelo, ni mavoko ya masondzo a ma tiyisiwa exitikirhetweni; ku tlakuka ka sondzo rin'wana ni rin'wana a xi ri xisungunhu ni hafu; 
33 wona masondzo a ma fana ni masondzo ya golonyi; tiakisele (eixo) ta wona, ni mabanti, ni swipoko, ni matshuri ya wona, hinkwaswo a swi ri swa koporo. 
34 A ku ri ni timhondzo ta mune etinhleni ta mune ta xikhato xin'wana ni xin'wana; timhondzo ta xikhato a ti huma eka xona. 
35 Ehenhla ka xikhato a ku ri ni xirhendzevutana xa hafu ya xisungunhu hi ku tlakuka; ni le henhla ka xikhato, tiakisele (eixo) ta xona ni matlhelo ya xona a swi huma eka xona. 
36 Evutshan'weni bya mavoko ya xona ni le matlhelweni, a endla tikerubu, ni tinghala, ni micindzu hi mipimo ya swona, ni swiluva leswi xaxametiwaka ematlhekweni hinkwawo. 
37 A endlisa sweswo switikirheto swa khume: hinkwaswo swi chuluriwile hi mpimo wun'we ni xifaniso xin'we.
38 Kutani a endla mikamba ya khume ya koporo; nkamba wun'wana ni wun'wana a wu enela tibati ta mune wa makume; nkamba wun'wana ni wun'wana a wu ri wa mune wa swisungunhu; nkamba wun'wana ni wun'wana a wu ri exitikirhetweni, ku eneta swikhato swa khume. 
39 Kutani a veka swikhato swa ntlhanu etlhelweni ra xinene ra Yindlu ni swikhato swa ntlhanu etlhelweni ra ximatsi ra Yindlu. Rona lwandle a ri veka etlhelweni ra xinene ra Yindlu, evuxeni, ku langutana ni le dzongeni.
40 Hiramu a endla mikamba ni tifoxolo, ni mikambana; Hiramu a heta ntirho hinkwawo lowu a wu endleleke hosi Solomoni, wu ri wa yindlu ya Yehovha: 
41 Ti ri timhandze timbirhi, ni mabundzu mambirhi ya swirhendzevutana leswi nga etinhleni ta timhandze; ni mitirho mimbirhi leyi lukiweke leyi funengetaka mabundzu mambirhi ya swirhendzevutana leswi nga etinhleni ta timhandze, 
42 ni ya mune wa madzana magirenada ya mitirho leyi lukiweke, tinxaxa timbirhi ta magirenada eka wun'wana ni wun'wana, swi ri swo funengeta mabundzu mambirhi ya swirhendzevutana leswi nga etinhleni ta timhandze; 
43 ni swikhato swa khume, ni mikamba ya khume leyi nga eswitikirhetweni; 
44 ni lwandle leri nga rin'we, ni tihomu ehansi ka lwandle; 
45 ni timbita, ni tifoxolo, ni mikambana, ni swingolongondzwana hinkwaswo leswi Hiramu a swi endleleke hosi Solomoni hi koporo leyi vangamisiweke, swi ri swa Yindlu ya Yehovha.
46 Hosi yi swi chulula etlhelweni ra Yordani, evumbeni bya misava exikarhi ka Sukoti na Saretani. 
47 Solomoni a va tshika va endla swingolongondzwana hinkwaswo leswi, ku nga lavisiwanga ku tika ka koporo, hikuva a swi ri leswo tala ngopfu.
48 Solomoni a endla swingolongondzwana hinkwaswo leswi nga eNdlwini ya Yehovha, yi ri alitari ya nsuku, ni tafula ra nsuku, leri swinkwa swa xikombiso swi vekiwaka ehenhla ka rona; 
49 ni tikandelari ta nsuku lowo saseka; leta ntlhanu a ti ri exineneni, leta ntlhanu tin'wana a ti ri eximatsini, emahlweni ka vukwetsimelo bya le xikarhi; ni swiluva, ni mavoningo, ni xigere, swi ri swa nsuku; 
50 ni mikwana, ni mikambana ni mindzheko, ni swimbitana swa mirhi ya risuna, swa nsuku lowo saseka; ni swikhuleketo swa nsuku swa timbanti ta Yindlu, endzeni, exikwetsimisisweni, ni ya timbanti ta Yindlu leyi nga Tempele.
51 Ntirho hinkwawo lowu hosi Solomoni yi wu endleleke Yindlu ya Yehovha wu hela hinkwawo. Kutani Solomoni a tisa silivhere ni nsuku ni swingolongondzwana leswi hlawuriweke hi tata wa yena, a swi veka evuhlayiselweni bya Yindlu ya Yehovha.
1 TIHOSI 8
01 Kavaloko Solomoni a vitana vakulukumba va Israele, ni tihosi hinkwato ta tinyimba, ni vini va tindlu ta vana va Israele va ta eka hosi Solomoni eYerusalema, ku tlhandlukisa areka ya ntwanano wa Yehovha, yi ta huma emutini wa Davhida, lowu nga Siyoni.
2 Vanhu hinkwavo va Israele va hlengeletana eka hosi Solomoni, enkhubyeni, hi n'hweti ya Etanimi leyi nga n'hweti ya ntlhanu na timbirhi. 
3 Kuteloko vakulukumba hinkwavo va Israele va fikile, vaprista va pinga areka. 
4 Va tlhandlukisa areka ya Yehovha, ni Tabernakela ya nhlengeletano, ni swigotso hinkwaswo leswi hlawuriweke leswi nga eTabernakeleni; vaprista ni Valevhi va swi rhwala. 
5 Hosi Solomoni ni nhlengeletano hinkwayo ya Israele va ri lava nga vitaniwa eka yena, va yima emahlweni ka areka; va humesa magandzelo ya tinyimpfu ni ya tihomu leti a va tsandzeka ku ti hlaya, ni ku vula ntsengo wa tona hikwalaho ka vunyingi bya tona.
6 Kutani vaprista va nghenisa areka ya ntwanano wa Yehovha exivandleni xa yona, evukwetsimelweni bya Yindlu, exikwetsimisisweni, ehansi ka timpapa ta tikerubu. 
7 Hikuva tikerubu a ti tshambuluta timpapa exivandleni xa areka, ti funengeta areka ni mimpingu ya yona. 
8 A va lehisile mimpingu laha ka ku va tinhla ta tona ti vonaka exikwetsimisweni, emahlweni ka vukwetsimelo bya le xikarhi, kambe a ti nga vonaki hi le handle; yi kona ku fika namuntlha. 
9 A ku nga ri na nchumu earekeni, loko ma nga ri maribye mambirhi ya swimphampha lawa Muxe a ma vekeke kona eHorebe, loko Yehovha a endla ntwanano ni vana va Israele loko va huma etikweni ra Egipta.
10 Kuteloko vaprista va humile exikwetsimisweni, papa ri tata Yindlu ya Yehovha, 
11 vaprista va tsandzeka ku yima kona ku tirha ntirho hikwalaho ka papa; hikuva ku kwetsima ka Yehovha ku tatile Yindlu ya Yehovha. 
12 Kavaloko Solomoni a ku: “Yehovha, u te a ta tshama emunyameni lowukulu! 
13 Kunene ndzi ku akele Yindlu, vutshamo lebyi u nga ta tshama eka byona hilaha ku nga heriki.”
14 Kutani hosi yi hundzuka, yi katekisa nhlengeletano hinkwayo ya Israele kambe nhlengeletano hinkwayo ya Israele a yi yimile. 
15 Kutani a ku: “A ku dzunisiwe Yehovha, Xikwembu xa Israele; la nga vulavula hi nomu wa yena na tatana, Davhida, kutani a hetisa hi voko ra yena rito leri a nga ri vula loko a te: 
16 ‘Mpfhuka ndzi humesile tiko ranga ra Israele eEgipta a ndzi hlawulanga muti exikarhi ka tinxaka hinkwato ta Israele, leswaku va ndzi akela kona Yindlu laha vito ra mina ri nga ta tshama kona, kambe ndzi hlawurile Davhida leswaku a fuma tiko ra mina ra Israele!’ 
17 Tatana Davhida a rhandzile ku akela vito ra Yehovha, Xikwembu xa Israele, Yindlu, 
18 kambe Yehovha a ku eka tatana Davhida: Leswi u rhandzeke ku akela vito ra mina Yindlu, u endlile swona loko u swi rhandzile; 
19 hambiswiritano a hi wena la nga ta aka Yindlu, kambe i n'wana wa wena, la humeke exisutini xa wena la nga ta akela vito ra mina Yindlu. 
20 Yehovha u hetisile rito leri a nga ri vula, ndzi tivekile ematshan'weni ya tatana Davhida, ndzi tshamile exiluvelweni xa Israele hilaha Yehovha a nga vula hakona, ndzi akele vito ra Yehovha, Xikwembu xa Israele, Yindlu; 
21 ndzi lunghisile kona vutshamo bya areka, laha ntwanano wa Yehovha wu nga kona, ntwanano lowo a wu endleke ni vatatana loko a va humesa etikweni ra Egipta.”
22 Kutani Solomoni a yima emahlweni ka alitari ya Yehovha, emahlweni ka nhlengeletano hinkwayo ya Israele, a tlakusa mavoko ya yena ehenhla, a ku: 
23 “O Yehovha, Xikwembu xa Israele! A ku na Xikwembu lexi fanaka na wena, hambi ku ri ehenhla etilweni hambi ku ri la hansi emisaveni; u hlayisa ntwanano ni tintswalo eka malandza ya wena lama fambaka emahlweni ka wena hi timbilu Hinkwato ta vona! 
24 Hikuva u tiyisile eka nandza wa wena, tatana Davhida, rito leri u nga ri vula eka yena; u vurile hi nomu wa wena, kutani hi voko ra wena u hetisile rito ra wena, hilaha swi nga hakona namuntlha. 
25 Sweswi, Yehovha, Xikwembu xa Israele, tiyisa eka nandza wa wena tatana Davhida, lexi u n'wi tshembiseke xona loko u te: ‘U nga ka u nga pfumali emahlweni ka mina, munhu la tshamisaka exiluvelweni xa Israele, loko kunene vana va wena va hitekela tindlela ta vona ku famba emahlweni ka mina, kukotisa leswi u nga famba emahlweni ka mina.’ 
26 Sweswi, Xikwembu xa Israele, wanga tiyisa marito lawa u ma vuleke eka nandza wa wena, tatana Davhida!
27 “Kambe, xana kunene Xikwembu xi nga aka emisaveni xana? Waswivo, matilo ni matilo ya matilo a ma ku eneri; xana-ke Yindlu leyi ndzi akeke yona a hi yitsongo ku tlurisa xana? 
28 Hambiswiritano, Yehovha, Xikwembu xa mina, yingisa xikhongelo xa nandza wa wena ni ku kombela ka yena! Yingisa ku huwelela ni ku khongela loku nandza wa wena a ku humesaka namuntlha emahlweni ka wena. 
29 Mahlo ya wena a ma langute vusiku ni nhlekanhi Yindlu leyi, ni xivandla lexi u nga xi vula loko u te: ‘Vito ra mina ri ta va kona!’ Yingisa xikhongelo lexi nandza wa wena a xi humesaka exivandleni lexi. 
30 Wa nga yingisa ku khongela ka nandza wa wena ni ka tiko ra wena ra Israele, loko va ta khongela exivandleni lexi: Loko u ri wena, yingisa u ri ematilweni, endlwini ya wena, yingisa u rivalela!
31 “Kutakuloko munhu a dyohela warikwavo, kutani va n'wi boha hi ku funghisiwa, kungakuloko a ta hlambanya emahlweni ka alitari ya wena, eNdlwini leyi, 
32 wena, yingisa u ri ematilweni, u tirha u avanyisa malandza ya wena; u kombisa lowo biha ku n'wi tlherisela enhlokweni ya yena ku biha ka yena; kambe u kombisa la lulameke ku n'wi endla hi ku lulama ka yena.
33 “Kungakuloko tiko ra wena ra Israele ri hluriwile hi valala hikuva va ku dyohele, loko va tlhelela eka wena, va dzunisa vito ra wena, va humesa mikhongelo emahlweni ka wena eNdlwini leyi: 
34 Wena, yingisa u ri ematilweni, u rivalela tiko ra wena ra Israele xidyoho xa rona, u va tlherisela emisaveni leyi u yi nyikeke vatata wa vona!
35 “Kutakuloko tilo ri pfariwa, mpfula yi nga ni, hikuva a va ku dyohele, loko va khongela exivandleni lexi, va dzunisa vito ra wena, va tshika xidyoho xa vona, hikuva u va tsongahatile: 
36 Wena, yingisa u ri ematilweni, u rivalela malandza ya wena ni tiko ra wena ra Israele xidyoho xa vona, u va dyondzisa ndlela leyinene leyi va fanelaka ku famba ha yona, kutani u rhuma mpfula emisaveni leyi u yi nyikeke tiko ra wena ku va ndzhaka ya rona.
37 “Kungakuloko ndlala yi ta va kona etikweni, ni ntungu, ni mumu, ni ku bola ka mavele, ni tinjiya ta tinxakaxaka, loko valala va ta hlasela etikweni laha ku nga ni miti ya rona loko ntungu ni vuvabyi bya tinxakaxaka byi va kona; 
38 loko munhu, hambi a ri mani na mani, kumbe tiko ra wena hinkwaro ra Israele, a kombela a va a khongela, kutani un'wana ni un'wana a tivula xidyoho xa mbilu ya yena, a va a tlakusela mavoko ya yena etlhelo ra Yindlu leyi: 
39 Wena, yingisa u ri ematilweni laha u akeke kona, u rivalela, u tirha! U nyika un'wana ni un'wana hi tindlela hinkwato ta yena, wena la tivaka mbilu ya yena, hikuva hi wena, wena ntsena, la tivaka timbilu ta vana hinkwavo va vanhu, 
40 va ta ku chava hi masiku hinkwawo lawa va nga ta hanya etikweni leri u ri nyikeke vatata wa hina.
41 “Ni loko a ri muluveri la nga riki wa tiko ra wena ra Israele, kambe a ta a sukile etikweni leri nga ekule hikwalaho ka vito ra wena, 
42 (hikuva va ta yingisa timhaka ta vito ra wena lerikulu, ni ta voko ra wena ra matimba ni ta voko ra wena leri tlakukeke) kungakuloko a ta khongela eNdlwini leyi: 
43 Wena, yingisa u ri ematilweni, laha u akeke kona, u tirha, u nyika muluveri loyi, hinkwaswo leswi a nga ta swi kombela eka wena, leswaku matiko hinkwawo ya misava ma tiva vito ra wena, ma ku chava kukotisa tiko ra wena ra Israele, ma ta tiva leswaku vito ra wena ri khongeriwa eNdlwini leyi ndzi yi akeke.
44 “Kutakuloko tiko ra wena ri huma nyimpi ku ya lwa ni nala wa rona, ri famba hi ndlela leyi u nga ta va kombisa yona, loko va languta hitlhelo ra muti lowu u wu hlawuleke, ni tlhelo ra Yindlu leyi ndzi yi akeleke vito ra wena, va khongela Yehovha: 
45 Yingisa, u ri ematilweni, ku khongela ni ku kombela ka vona, u lulamisa timhaka ta vona.
46 “Kutakuloko va ku dyohela, (hikuva a ku na munhu la nga dyohiki) loko u va hlundzukela, u va nyiketa valala, kutani va va yisa etikweni ra valala, hambi ekule, hambi ekusuhi; 
47 loko va tiyingisa etikweni leri va nga ta va makhumbi eka rona, loko va tlhelela eka wena va ku khongela etikweni ra lava va va khomeke va ku: ‘Hi dyohile, hi endlile leswo biha, hi onhile!’ 
48 Kungakuloko va tlhelela eka wena hi timbilu hinkwato ta vona, ni mimoya hinkwayo ya vona etikweni ra valala va vona lava va va khomeke; loko va ku khongela va languta hitlhelo ra tiko leri u ri nyikeke vatata wa vona, ni tlhelo ra muti lowu u wu hlawuleke ni tlhelo ra yindlu leyi ndzi yi akeleke vito ra wena: 
49 Yingisa, u ri ematilweni, laha u akeke kona, ku khongela ni ku kombela ka vona, u va yimela etimhakeni ta vona, 
50 rivalela tiko ra wena ku dyoha loku va ku dyoheleke hakona ni ku tiarisa hinkwako loku va ku dyoheleke hakona, u va endla lava tweriwaka vusiwana hi lava va va khomeke, leswaku va va tsetselela, 
51 hikuva i tiko ra wena ni ndzhaka ya wena leyi u yi humeseke eEgipta, exikarhi ka ndzilo wa le fulweni.
52 “Mahlo ya wena a ma langute ku khongela ka nandza wa wena, ni ku khongela ka tiko ra wena ra Israele, ku va nyika hinkwaswo leswi va nga ta swi kombela eka wena; 
53 hikuva u va humesile xikarhi ka matiko hinkwawo ya misava ku va ndzhaka ya wena, hilaha u vuleke ha Muxe nandza wa wena, loko u humesile vatata wa hina eEgipta, o, Hosi Yehovha!”
54 Kuteloko Solomoni a hetile ku humesela Yehovha ku khongela hinkwako loku, ni ku kombela loku, a suka a yima emahlweni ka alitari ya Yehovha, laha a khinsameke kona ematsolweni ya yena, a yimisile mavoko ehenhla, 
55 kutani a yima a katekisa hi rito lerikulu nhlengeletano hinkwayo ya Israele, a ku:
56 “A ku dzunisiwe Yehovha la nyikeke tiko ra yena ra Israele ku wisa, hilaha a vuleke hakona! A ku wanga ni rito rin'we ra marito hinkwawo layo saseka lawa a nga ma vula hi Muxe, nandza wa yena. 
57 Yehovha, Xikwembu xa hina, a a ve na hina kukotisa leswi ngi a ri ni vatatana; a nga hi tshiki, a nga hi rivali, 
58 kambe a tikokela eka yena, timbilu ta hina, leswaku hi famba etindleleni hinkwato ta yena, hi hlayisa milawu hinkwayo ya yena ni marito hinkwawo ya yena ni ku lerisa hinkwako ka yena loku a ku leriseke vatatana! 
59 Marito lawa ndzi ma humesaka sweswi, hi ku khongela emahlweni ka Yehovha, a ma ve emahlweni ka Yehovha, Xikwembu xa hina, nhlekanhi ni vusiku, leswaku a yingisa nandza wa yena ni tiko ra yena ra Israele, a ri nyika hi masiku swa siku rin'wana ni rin'wana; 
60 matiko hinkwawo ya misava ma ta tiva leswaku Xikwembu i Yehovha, ni leswaku a ku na xin'wana. 
61 Timbilu ta n'wina a ti ve hinkwato na Yehovha, Xikwembu xa hina, ku famba eku leriseni ka yena ni ku hlayisa milawu ya yena kukotisa namuntlha.”
62 Kutani hosi, ni Vaisraele hinkwavo, va humesa magandzelo emahlweni ka Yehovha. 
63 Solomoni a humesa magandzelo ya ku khensa lawa a ma tlhaveleke Yehovha, tihomu ta 22 000, ni tinyimpfu ta 120 000; sweswo hosi ni vana hinkwavo va Israele va khangula Yindlu ya Yehovha. 
64 Hi siku rolero, hosi yi hlawula xivandla xa le xikarhi ka xivava lexi nga emahlweni ka Yindlu ya Yehovha, ku humesela kona tiholokosta ni mihlengo, ni mafurha ya magandzelo ya ku khensa, hikuva alitari ya koporo leyi nga emahlweni ka Yehovha a yi ri leyitsongo ku ringanisa tiholokosta, ni mihlengo, ni mafurha ya magandzelo ya ku khensa.
65 Enkarhini wolowo, Solomoni ni Vaisraele hinkwavo va endla nkhuvo; vunyingi lebyikulu lebyi humaka ku suka etlhelo ra Hamata ku fika exinambyaneni xa Egipta, byi hlengeletana emahlweni ka Yehovha, Xikwembu xa hina, hi masiku ya ntlhanu na mambirhi, ni masiku ya ntlhanu na mambirhi, kambe ma ri masiku ya khume na mune. 
66 Hi siku ra ntlhanu na manharhu a tlherisa tiko; kutani va katekisa hosi, va tlhelela emitsongeni ya vona hi ku tsaka ni ku khensa ka mbilu, hikwalaho ka ku kateka hinkwako loku Yehovha a katekiseke Davhida nandza wa yena hakona, ni tiko ra yena ra Israele.
1 TIHOSI 9
01 Kuteloko Solomoni a hetile ku aka Yindlu ya Yehovha ni yindlu ya hosi, ni hinkwaswo leswi Solomoni a rhandzeke ku swi endla, 
2 Yehovha a humelela eka Solomoni ra vumbirhi, kukotisa loko a n'wi humeleleleke eGibiyoni.
3 Yehovha a ku eka yena: “Ndzi yingisile xikhongelo xa wena ni ku kombela loku u ku humeseke emahlweni ka mina: Ndzi hlawurile Yindlu leyi u yi akeke, ku veka vito ra mina kona hilaha ku nga heriki; mahlo ya mina ni mbilu ya mina swi ta va kona hi masiku. 
4 Kutani wena, kungakuloko u famba emahlweni ka mina kukotisa Davhida, tata wa wena, hi ku tenga ka mbilu ni ku lulama, ku endla hinkwaswo leswi ndzi ku leriseke swona, ni loko u hlayisa milawu ya mina ni ku lerisa ka mina, 
5 ndzi ta tiyisa xiluvelo xa vuhosi bya wena ehenhla ka Israele hi masiku, hilaha ndzi byeleke Davhida, tata wa wena hakona, loko ndzi te: ‘U nga ka u nga pfumari, ni siku ni rin'we, munhu wa rixaka ra wena exiluvelweni xa Israele.’ 
6 Kambe loko mi ndzi fularhela, n'wina ni vana va n'wina, loko mi nga hlayisi milawu ya mina, ku ri ku lerisa loku ndzi ku vekeke emahlweni ka n'wina, ni loko mi ya tirhela swikwembu swin'wana, mi khinsama emahlweni ka swona; 
7 ndzi ta susa Israele ehenhla ka tiko leri ndzi n'wi nyikeke rona, ndzi ta cukumeta ekule na mina Yindlu leyi ndzi yi hlawuleleke vito ra mina; kutani Israele u ta va xivuriso ni xihlekiso exikarhi ka matiko hinkwawo. 
8 Loko yi ri Yindlu leyi tlakukeke swonghasi, mani na mani la nga ta hundza ekusuhi na yona, u ta hlamala, a ba noti; 
9 va ta ku: ‘Yehovha u endlele leswi, tiko leri ni Yindlu leyi, ha yini xana?’ Va ta ku: ‘Hi leswi va tshikeke Yehovha Xikwembu xa vona, lexi humeseke vatata wa vona etikweni ra Egipta, kutani va namarhele swikwembu swin'wana, va khinsama emahlweni ka swona, va swi tirhela: Hikwalaho ka swona, Yehovha u rhumile ehenhla ka vona, makhombo lawa hinkwawo.’ ”
10 Loko ku hundzile malembe ya makume mambirhi, Solomoni a a akile tindlu letimbirhi, yi ri Yindlu ya Yehovha ni yindlu ya hosi; hosi Solomoni a nyika Hiramu miti ya makume mambirhi etikweni ra Galeliya, 
11 (hikuva Hiramu, hosi ya Tiri, a a nyikile Solomoni mirhi ya kedari, ni mirhi ya kipresi, ni nsuku, hilaha Solomoni a swi rhandzeke hakona). 
12 Kutani Hiramu a huma eTiri ku ya vona miti leyi a yi nyikiweke hi Solomoni, kambe a yi tsakisanga mahlo ya yena; 
13 kutani a ku: “U ndzi nyikile miti yihi, makwerhu xana?” Kutani a yi thya tiko ra Kabulu, (kukotisa nchumu); i vito ra yona ku fika namuntlha. 
14 Hiramu a a rhumele hosi titalenta ta nsuku ta dzana ni makume mambirhi.
15 Hi tona timhaka ta vanhu lava tirhisiweke hi hosi Solomoni, lava a va rhambeke ku aka Yindlu ya Yehovha, ni yindlu ya yena, na Milo, ni rirhangu ra Yerusalema, na Hasoro na Megido, na Gezere:
16 Faro, hosi ya Egipta, a a tekile Gezere a wu hisa hi ndzilo, a dlaya Vakanana lava akeke emutini, kutani a wu nyika n'wana wa yena, nsati wa Solomoni ku va ku averiwa ka yena. 
17 Solomoni a aka Gezere na Bet-Horoni wa le hansi, 
18 na Baalata, na Tadimora emananga etikweni, 
19 ni miti hinkwayo ya matlhari leyi nga ya Solomoni, ni miti ya makalichi, ni miti ya vakhandziyi va tihanci ni hinkwaswo leswi Solomoni a rhandzeke ku swi aka eYerusalema, ni le Lebanoni ni le tikweni hinkwaro leri a ri fumeke.
20 Vanhu hinkwavo lava saleke va Vaamori ni Vahiti, ni Vaperesi, ni Vahivhi, ni Vayebusi, a va nga hlayiwi exikarhi ka vana va Israele; 
21 vana va vona lava seleke endzhaku ka vona etikweni (hikuva vana va Israele va tsandzekile ku va herisa), Solomoni a va lerisa ku va tirhisa mitirho ku fika namuntlha. 
22 Solomoni a nga rhambanga vanhu va Israele ku va tirhisa mitirho, hikuva a va ri vanhu va nyimpi, ni malandza ya yena, ni tindhuna ta yena, ni tinhenha ta yena, ni tindhuna ta makalichi ya yena ni ta vakhandziyi va tihanci va yena. 
23 Tindhuna ta mitirho leti vekiweke hi Solomoni, a ti ri 550 ti langutela vanhu lava khomeke mitirho.
24 N'wana Faro, kuteloko a sukile emutini wa Davhida, ku ya nghena endlwini ya yena leyi Solomoni a n'wi akeleke, Solomoni a aka Milo.
25 Solomoni a tshama a humesa kanharhu hi lembe tiholokosta ni magandzelo ya ku khensa ealitarini leyi a yi akeleke Yehovha, kambe a hisa mirhi ya risuna ehenhla ka leyi ngi yi ri emahlweni ka Yehovha. Kutani a hetisa Yindlu.
26 Hosi Solomoni a aka tingalava eEsiyoni-Gebere, ekusuhi na Eloto, eribuwini ra Lwandle ro Tshwuka, etikweni ra Edomu. 
27 Kutani Hiramu a rhuma malandza ya yena, va ri vatluti, lava tivaka lwandle, etingalaveni, swin'we ni malandza ya Solomoni. 
28 Kutani va ya eOfiri, va ya teka kona nsuku, ti ri titalenta ta 420, leti va ti yisaka eka hosi Solomoni.
1 TIHOSI 10
01 Hosi ya wansati ya Xeba, kuteloko yi yingisile ku twala ka Solomoni hi vito ra Yehovha, yi ta ku n'wi ringa hi mawetana. 
2 Yi fika eYerusalema yi landziwa hi vanhu lavo tala ngopfu, va ri ni tikamela leti rhwalaka mirhi ya risuna, ni nsuku lowu teleke ngopfu, ni maribye ya risima. A ta eka Solomoni, a n'wi byela hinkwaswo leswi ngi swi ri embilwini ya yena. 
3 Solomoni a n'wi hlamusela marito hinkwawo ya yena, a ku nga ri na xilo ni xin'we lexi fihleriweke hosi, lexi a tsandzekeke ku n'wi hlamusela xona.
4 Hosi ya wansati ya Xeba yi vona vutlhari hinkwabyo bya Solomoni, ni Yindlu leyi a yi akeke, ni swakudya swa tafula ra yena, ni tindlu ta malandza ya yena, 
5 ni ku tlakuka ka tindhuna ta yena, ni tinguvu ta vona, ni vatameri va mindzheko, ni tiholokosta leti a ti humeseke eNdlwini ya Yehovha, kutani a hela moya hi ku hlamala. 
6 A ku eka hosi: “A swi ri leswi tiyeke leswi ndzi swi tweke etikweni ra mina ehenhla ka marito ya wena ni vutlhari bya wena! 
7 A ndzi swi pfumelanga ndzi nga si ta, ndzi nga si swi vona hi mahlo ya mina. Kambe, waswivo, a va ndzi byelanga hafu ya swona: U tlula hi vutlhari ni rifuwo hinkwaswo leswi ndzi swi tweke. 
8 Ku katekile vanhu va wena, ku katekile malandza ya wena lama yimaka hi masiku emahlweni ka wena, lama yingisaka vutlhari bya wena! 
9 A ku khensiwe Yehovha, Xikwembu xa wena, loyi a titsakeleke ha wena ku ku veka exiluvelweni xa Israele! Leswi Yehovha a rhandzaka Israele hi masiku hi leswi a ku vekeke hosi ku avanyisa ni ku lulamisa timhaka.”
10 Kutani a nyika hosi titalenta ta nsuku ta dzana ni makume mambirhi, ni mirhi ya risuna leyi teleke ngopfu, ni maribye ya risima. A ku fikanga ni siku ni rin'we mirhi ya risuna leyi teleke ku fana ni leyi hosi ya wansati ya Xeba yi yi nyikeke hosi Solomoni.
11 Tingalava ta Hiramu, leti tisaka nsuku wa Ofiri, ti tisa ni mirhi ya leyi teleke ngopfu, ni maribye ya risima, swi huma eOfiri. 
12 Kutani hosi yi endla hi murhi wa timhandze ta Yindlu ya Yehovha ni ta yindlu ya hosi, ni tiharipa, ni timbila ta vayimbeleri. A ku nga si fika murhi wa lowo tano ni siku ni rin'we, kambe a wa ha voniwanga lowo tano ku fika namuntlha.
13 Hosi Solomoni a nyika hosi ya wansati ya Xeba hinkwaswo leswi yi swi naveleke ni leswi yi swi kombeleke; kambe ehenhla ka swona, a yi nyika tinyiko ta vuhosi leti ngi ti fanela hosi Solomoni. Kutani yi tlhela yi muka etikweni ra yona ni malandza ya yona.
14 Ku tika ka nsuku lowu fikeleke Solomoni hi lembe rin'wana ni rin'wana, a ti ri titalenta ta 666 ta nsuku, 
15 ehandle ka leswi a swi kumeke eka vapindzuri ni ka vaxavisi, ni ka tihosi hinkwato ta Arabiya, ni ka tindhuna ta tiko.
16 Hosi Solomoni a endla switlhangu swa madzana mambirhi hi nsuku lowu furiweke; xitlhangu xin'wana ni xin'wana xi va ni tixikele ta 600 ta nsuku; 
17 a endla ni tinhlungula ta madzana manharhu hi nsuku lowu furiweke; nhlungula yin'wana ni yin'wana yi endliwa hi timina tinharhu ta nsuku, hosi yi ti veka endlwini ya Lebanoni ya le xihlahleni.
18 Kutani hosi yi endla xitshamo lexikulu xa xiluvelo, xa timhondzo ta tindlopfu, a xi nameka hi nsuku lowo saseka. 
19 Xiluvelo a xi ri ni swikhandziyo swa ntlhanu na xin'we; ehenhla ka xitshamo a ku ri ni xirhendzevutana endzhaku; ematlhelweni ya xona a ku ri ni mavoko; ni tinghala timbirhi a ti yimile ematlhelweni ya mavoko, 
20 tinghala tin'wana ta khume na timbirhi a ti yimile eswikhandziweni, ematlhelweni mambirhi. Xilo lexo tano a xi endleriwanga vuhosi byin'wana ni siku ni rin'we.
21 Swinwelo hinkwaswo swa hosi Solomoni a swi ri swa nsuku, ni swibya hinkwaswo swa yindlu ya xihlahla xa Lebanoni, a swi ri swa nsuku lowo saseka. A ku vanga na swibya swin'we swa silivhere. Emasikwini ya Solomoni a ku vuriwanga nchumu hi silivhere. 
22 Hikuva hosi a yi ri ni tingalava ta Tarxixi elwandle swin'we ni ta Hiramu kan'we hi malembe manharhu, tingalava ta Tarxixi a ti fika ti rhwele nsuku, ni silivhere, ni timhondzo ta tindlopfu, ni tifenhe, ni tiphikoko (mapavawu).
23 Hosi Solomoni yi tlula tihosi hinkwato ta misava hi rifuwo ni vutlhari, 
24 vanhu hinkwavo va misava a va lava ku vona Solomoni, ku yingisa vutlhari lebyi Xikwembu xi byi vekeke embilwini ya yena; 
25 un'wana ni un'wana a tisa nhlengo wa yena, swi ri swibya swa silivhere ni swa nsuku, ni tinguvu, ni matlhari, ni mirhi ya risuna, ni tihanci, ni timula, lembe rin'wana ni rin'wana.
26 Solomoni a hlengeleta makalichi ni vakhandziyi va tihanci, kutani a va ni makalichi ya 1 400, ni vakhandziyi va tihanci va 12 000; a va yisa emitini ya makalichi, ni le hosini, eYerusalema. 
27 Hosi yi endla leswaku silivhere yi tala ku fana ni maribye eYerusalema, ni tikedari ti tala ku fana ni mikuwa leyi nga erivaleni. 
28 Solomoni a lava tihanci ta yena eEgipta; va ti tisa hi mitlhambi: Vapindzuri va hosi va ya lava ntlhambi hi mali leyi vuriweke; 
29 va humesa kalichi eEgipta hi tixikele ta 600, ni hanci hi tixikele ta 150; va swi tisela ni tihosi hinkwato ta Vahiti, ni tihosi ta Siriya.
1 TIHOSI 11
01 Hosi Solomoni a rhandza vavasati lavo tala va matiko man'wana, ehandle ka n'wana Faro; a va ri Vamowabu, ni Vaamoni, ni Vaedomu, ni Vasidoni, ni Vahiti, 
2 va ri va matiko lawa Yehovha a nga byela vana va Israele, a ku: “Mi nga tshuki mi nghena eka vona, kambe va nga ka va nga ngheni eka n'wina; kunene va ta hambukisa timbilu ta n'wina, ti landza swikwembu swa vona.” Solomoni a namarhela matiko lawa hi rirhandzu. 
3 A teka vasati va 700, va ri vana va tihosi, ni tinhlantswa ta 300; kutani vasati va yena va hambukisa mbilu ya yena. 
4 Kuteloko Solomoni a dyuhele, vasati va yena va hambukisa mbilu ya yena yi landza swikwembu swin'wana; kutani mbilu ya yena yi nga ha ri hinkwayo eka Yehovha, Xikwembu xa yena, kukotisa mbilu ya Davhida, tata wa yena. 
5 Solomoni a landza Astarte, swikwembu swa Vasidoni, ni Milikomo, manyala ya Vaamoni. 
6 Kutani Solomoni a endla leswo biha emahlweni ka Yehovha; a nga landzanga swinene Yehovha kukotisa Davhida, tata wa yena. 
7 Kavaloko Solomoni a akela Kemoxi manyala ya Mowabu, na Moloko, manyala ya vana va Amoni, xivandla lexi tlakukeke entshaveni leyi langutanaka na Yerusalema. 
8 A endlisa sweswo eka vasati va yena hinkwavo va matiko, lava hisaka mirhi ya risuna ni ku humesela swikwembu swa vona magandzelo.
9 Kutani Yehovha a karihela Solomoni, hikuva mbilu ya yena yi fularhele Yehovha, Xikwembu xa Israele, la n'wi humeleleke kambirhi. 
10 Emhakeni yoleyo, a n'wi lerisile ku fularhela swikwembu swin'wana; kambe a nga hlayisanga ku lerisa ka yena. 
11 Kutani Yehovha a ku eka Solomoni: “Leswi u endleke sweswo, u nga hlayisanga ntwanano wa mina, ni milawu leyi ndzi ku leriseke yona, ndzi ta handzula ku fuma ka wena, ndzi ku nyika nandza wa wena. 
12 Ntsena ndzi nga ka ndzi nga swi endli eku hanyeni ka wena hikwalaho ka Davhida, tata wa wena: Ndzi ta ku handzula emavokweni ya n'wana wa wena. 
13 Hambiswiritano, ndzi nga ka ndzi nga vutli vuhosi hinkwabyo; ndzi ta siyela n'wana wa wena nyimba yin'we, hikwalaho ka Davhida, nandza wa mina, ni hikokwalaho ka Yerusalema, lowu ndzi wu hlawuleke.”
14 Yehovha a pfuxela Solomoni ku va nala wa yena, Hadadi, wa Edomu, la ngi a ri wa rixaka ra tihosi ta Edomu. 
15 Hikuva enkarhini lowu Davhida a lweke ni Vaedomu, Yowabu, ndhuna ya nyimpi, a tlhandluka ku ya lahla lava dlayiweke, kutani a dlaya hinkwavo vavanuna lava ngi va ri Edomu. 
16 Yowabu a xwa kona tin'hweti ta ntlhanu na yin'we, a ri ni Vaisraele hinkwavo, a ko a heta vavanuna hinkwavo Vaedomu. 
17 Kavaloko Hadadi a balekela eEgipta ni Vaedomu van'wana va malandza ya tata wa yena; Hadadi a a ri wandzisanyana. 
18 Va suka eMidiyani, va fika eParani va teka na vona vanhu va Parani va ya fika eEgipta eka Faro, hosi ya Egipta. Faro a n'wi nyika yindlu, a n'wi phamela swakudya, a n'wi nyika ni tiko. 
19 Hadadi a kuma tintswalo letikulu emahlweni ka Faro, kutani a n'wi nyika makwa nsati wa yena, makwa hosi ya wansati Tahapanese, a va nsati wa yena. 
20 Makwa Tahapanese a n'wi velekela n'wana wa wanuna Genubata, loyi Tahapanese a n'wi lumuleke exikarhi ka vana va Faro; kutani Genubata a tshama endlwini ya Faro, exikarhi ka vana va Faro.
21 Kuteloko Hadadi a twile etikweni ra Egipta leswaku Davhida u latiwile ni vatata wa yena, ni leswaku Yowabu, ndhuna ya nyimpi, u file, a ku eka Faro: “Ndzi pfumelele ku famba ndzi ta muka etikweni ra mina.” 
22 Faro a ku eka yena: “U pfumala yini eka mina leswi u lavaka ku muka etikweni ra wena-ke?” A hlamula, a ku: “A ndzi pfumali nchumu, kambe ndzi tshike ndzi famba.”
23 Xikwembu xi pfuxela kambe Solomoni ku va nala wa yena, Rezoni n'wana Eliyada, la balekeleke n'wini wa yena Hadadi-Esere, hosi ya Soba. 
24 A tihlengeletela vanhu; kambe a a ri ndhuna ya vandla loko Davhida a dlaya nyimpi ya hosi ya yena kutani va ya eDamaska, va aka kona va fuma eDamaska. 
25 A va nala wa Israele hi masiku hinkwawo ya Solomoni, a engetela ku onha ka Hadadi; kutani a nyenya Israele; a fuma etikweni ra Siriya.
26 Na yena, Yerobuwamu, n'wana Nebati, wa ka va Efrata wa Sereda, nandza wa Solomoni (mana wa yena a a ri noni la thyiweke Seruwa), a tlakusa voko ra yena ku pfuka hosi.
27 Timhaka ti humelela hi mukhuva lowo, loko a tlakuse voko ku pfuka hosi. Solomoni a a ri karhi a aka khokholo, a siva rirhangu ra muti wa Davhida, tata wa yena. 
28 Yerobuwamu a a ri nhenha, kutani Solomoni a n'wi vona loko a tirha kutani a n'wi veka mulanguteri wa vatirhi hinkwavo va yindlu ya Yosefa. 
29 Enkarhini wolowo Yerobuwamu a huma eYerusalema, a ambele nguvu leyintshwa, a hlanganisiwa endleleni hi muprofeta Ahiya wa Xilo; a va ri havambirhi ntsena emasin'wini. 
30 Kavaloko Ahiya a khoma nguvu leyintshwa leyi a yi ambaleke, a yi handzula, a endla switiva swa khume na swimbirhi, a ku eka Yerobuwamu: 
31 “Titekele khume ra switiva, hikuva Yehovha, Xikwembu xa Israele, u vurisa sweswo, a ku: ‘Ndzi ta handzula vuhosi evokweni ra Solomoni, ndzi ku nyika khume ra tinyimba; 
32 kambe u ta sala ni nyimba yin'we hikwalaho ka nandza wa mina, Davhida, ni hikwalaho ka Yerusalema, muti lowu ndzi wu hlawuleke exikarhi ka tinyimba hinkwato ta Israele. 
33 Ndzi ta endla sweswo hikuva va ndzi fularhele va khinsamile emahlweni ka Astarte, xikwembu xa Vasidoni ni le mahlweni ka Kemoxi, xikwembu xa Mowabu, ni le mahlweni ka Milikomo, xikwembu xa vana Vaamoni; a va fambangi etindleleni ta mina ku endla leswi lulameke emahlweni ka mina, ni ku hlayisa milawu ya mina ni ku lerisa ka mina hilaha Davhida tata wa Solomoni, a endleke hakona. 
34 Ndzi nga ka ndzi nga teki ku fuma hinkwako evokweni ra yena, hikuva ndzi ta tiyisa vuhosi bya yena hi masiku hinkwawo ya ku hanyaka yena hikwalaho ka Davhida nandza wa mina, loyi ndzi n'wi hlawuleke, la hlayiseke milawu ya mina, ni ku lerisa ka mina. 
35 Kambe ndzi ta teka ku fuma evokweni ra n'wana wa yena, ndzi ku nyika, ti ri tinyimba ta khume. 
36 Ndzi ta nyika n'wana wa yena nyimba yin'we, leswaku Davhida, nandza wa mina, a tshama a va ni rivoningo emahlweni ka mina eYerusalema, muti lowu ndzi tihlawuleleke wona ku veka vito ra mina kona. 
37 Kutani, ndzi ta ku teka u fuma ehenhla ka hinkwaswo leswi mbilu ya wena yi nga ta swi rhandza, u va hosi ya Israele. 
38 Kungakuloko u yingisa hinkwaswo leswi ndzi nga ta ku lerisa swona, ni loko u famba etindleleni ta mina, u endla leswi lulameke emahlweni ka mina, u hlayisa milawu ya mina ni ku lerisa ka mina hilaha Davhida, nandza wa mina, a endleke hakona, ndzi ta va na wena, ndzi ku akela yindlu leyi tiyeke kukotisa leswi ndzi yi akeleke Davhida ndzi va ndzi ku nyika Israele. 
39 Ndzi ta tsongahata hakona vatukulu va Davhida, kambe ku nga ri hilaha ku nga heriki.’ ”
40 Solomoni a lavile ku dlaya Yerobuwamu kambe Yerobuwamu a balekela eEgipta, eka Xixaka hosi ya Egipta, kutani a tshama kona eEgipta ku fika siku ra rifu ra Solomoni.
41 Leswi seleke swa timhaka ta Solomoni, ni hinkwaswo leswi a swi endleke, ni vutlhari bya yena, xana a swi tsariwanga ebukwini ya timhaka ta Solomoni xana?
42 Solomoni a fuma hi malembe ya mune wa makume ehenhla ka Vaisraele hinkwavo eYerusalema. 
43 Solomoni a tilata ni vatata wa yena, kutani a lahliwa emutini wa Davhida, tata wa yena; kutani Rhobuwamu, n'wana wa yena, a fuma ematshan'weni ya yena.
1 TIHOSI 12
01 Rhobuwamu a ya eXikeme, hikuva Vaisraele hinkwavo a va tile eXikeme ku n'wi veka hosi.
2 Yerobuwamu, n'wana Nebati, a swi twa a ha ri eEgipta, laha a balekeleke kona emahlweni ka hosi Solomoni, hikuva a a akile eEgipta, kutani va rhuma ku ya n'wi vita; 
3 kavaloko Yerobuwamu ni nhlengeletano hinkwayo ya Israele, va ta, va vulavula na Rhobuwamu, va ku: 
4 “Tata wa wena u tikisile mpingu wa hina, wena sweswi, u nga vevukisa ntirho lowo nonon'hwa wa tata wa wena, ni mpingu lowo tika lowu a hi vekeleke ehenhla, hi kona hi nga ta ku tirhela.” 
5 Yena a ku eka vona: “Tlhelani, mi ya xwa masiku manharhu, mi ta tlhela mi vuya eka mina,” kutani tiko ri muka.
6 Hosi Rhobuwamu a vitana vakulukumba lava tshameke na Solomoni, tata wa yena loko a ha hanya, a va vutisa, a ku: 
7 “Ndzi ta hlamula yini eka tiko leri xana?” Kutani va vulavula na yena, va ku: “Namuntlha, loko u rhandza ku pfuna tiko leri, loko u va hlamula u va byela marito ya tintswalo, va ta ku tirhela hi masiku.” 
8 Kambe Rhobuwamu a tshika marito ya vakulukumba, a vitana majaha lama nga tintangha ta yena, lama yimeke emahlweni ka yena. 
9 A ku eka vona: “Ndzi ta hlamula yini eka tiko leri xana leri vulavuleke na mina, ri ku: ‘Vevukisa mpingu lowu tata wa wena a wu vekeke ehenhla ka hina.’?” 
10 Majaha lama kuleke na yena, ma n'wi hlamula, ma ku: “U ta vurisa sweswo eka tiko leri vulavuleke na wena, ri ku: ‘Tata wa wena u tikisile mpingu wa hina kambe wena, wu vevukise ehenhla ka hina.’ U ta va byela, u ku: ‘Xintihwana xa mina xi tlula xifungha xa tatana. 
11 Sweswi, tatana u mi rhwexile mpingu lowo tika, kambe mina ndzi ta wu tikisa; tata wa mina u mi layile hi mikharisa, kambe mina ndzi ta mi laya hi swipame.’ ”
12 Kavaloko Yerobuwamu ni tiko hinkwaro va ta eka Rhobuwamu siku ra vunharhu hilaha hosi yi va byeleke hakona, loko yi te: “Tlhelani, mi vuya eka mina hi siku ra vunharhu.” 
13 Kutani hosi yi hlamula marito ya ku nonon'hwa eka tiko, yi tshika marito ya vakulukumba, 
14 yi va byela hilaha majaha ma vuleke hakona, yi ku: “Tata wa mina u tikisile mpingu wa n'wina, kambe mina ndzi ta wu tikisa ku tlurisa; tata wa mina u mi layile hi mikharisa, kambe mina ndzi ta mi laya hi swipame.”
15 Sweswo hosi a yi yingisanga tiko; hikuva mhaka leyi, yi lunghisiwe hi Yehovha, leswaku ku endliwa hilaha Yehovha a nga vula hakona hi Ahiya wa Xilo eka Yerobuwamu, n'wana Nebati.
16 Vaisraele hinkwavo, kuteloko va vonile leswaku hosi a yi va yingisanga, tiko ri hlamula hosi, ri ku: “Hi ni ku averiwa kwihi na Davhida xana? A hi na ndzhaka ni n'wana wa Yese! Vaisraele, mukani emitsongeni ya n'wina! Wena, Davhida, tilangutele yindlu ya wena!” Kavaloko va Israele va tlhela emitsongeni ya vona. 
17 Loko va ri vana va Israele lava akeke emitini ya Yuda, va fumiwa hi Rhobuwamu.
18 Kutani hosi Rhobuwamu yi rhuma Adorama, ndhuna ya mitirho, kambe Vaisraele va n'wi khandla hi maribye, a fa. Kavaloko hosi Rhobuwamu a hatlisa a khandziya ekalichini a tsutsumela eYerusalema. 
19 Hi sweswo Vaisraele va nga hambana ni yindlu ya Davhida ku fika namuntlha.
20 Vaisraele hinkwavo, kuteloko va twile leswaku Yerobuwamu u vuyile, va rhuma, va n'wi vita enhlengeletanweni, kutani va n'wi veka hosi ehenhla ka va Israele hinkwavo. Nyimba ya Yuda ntsena yi landza yindlu ya Davhida.
21 Rhobuwamu, kuteloko a fikile eYerusalema, a hlengeleta yindlu hinkwayo ya Yuda, ni nyimba ya Benjamini, va ri vavanuna lava hlomaka va 180 000 ku ya lwa ni yindlu ya Israele va ta vuyisela Rhobuwamu, n'wana Solomoni, ku fuma. 
22 Kambe rito ra Xikwembu ri ta eka Xemaya, munhu wa Xikwembu, ri ku: 
23 “Byela Rhobuwamu, n'wana Solomoni hosi ya Yuda, ni yindlu hinkwayo ya Yuda ni ya Benjamini, ni vanhu lava seleke va tiko, u ku eka vona: 
24 ‘Yehovha u vurisa sweswo, a ku: “Mi nga tshuki mi khandziya ku ya lwa ni vamakwenu, vana va Israele. Tlhelani, un'wana ni un'wana endlwini ya yena, hikuva mhaka leyi, yi huma eka mina.” ’ ” Kutani va yingisa rito ra Yehovha, va tlhela va muka hilaha Yehovha a nga vula hakona.
25 Yerobuwamu a aka Xikeme, entshaveni ya Efrayimi, a tshama kona; a tlhela a huma kona a ya aka Penuwele.
26 Kavaloko Yerobuwamu a vulavula embilwini ya yena, a ku: “Sweswi, ku fuma ku nga tlhelela endlwini ya Davhida. 
27 Kungakuloko tiko leri, ri tlhandluka ku ya humesa magandzelo endlwini ya Yehovha eYerusalema, timbilu ta vanhu ti ta tlhelela eka Rhobuwamu, hosi ya Yuda, kutani va ta ndzi dlaya, va ta tlhelela eka Rhobuwamu, hosi ya Yuda.” 
28 Hosi yi endla makungu, kutani yi chulula marhole mambirhi ya nsuku, yi ku eka tiko ra yona: “Mi tlhandlukile eYerusalema hi nkarhi lowu ringanaka: O Israele! Hi xona xikwembu lexi ku humeseke etikweni ra Egipta!” 
29 A veka rin'wana eBetele; rin'wana a ri veka eDani; 
30 kambe mhaka leyi, a yi bihile, tiko a ri famba ri ya emahlweni ka rhole rin'wana ku fika eDani.
31 Kutani a aka yindlu exivandleni lexi tlakukeke, a veka vaprista lava humaka ematlhelweni hinkwawo ya tiko, lava nga riki va yindlu ya Levhi. 
32 Hi n'hweti ya ntlhanu na tinharhu, hi siku ra khume na ntlhanu ra n'hweti, Yerobuwamu a endla nkhuvo lowu fanaka ni nkhuvo lowu endliwaka etikweni ra Yuda, a humesa magandzelo ealitarini. A endlisa sweswo eBetele, a humesela marhole lawa a ma endleke magandzelo, kutani a veka eBetele vaprista va tindlu ta swivandla leswi tlakukeke leti a ti akeke. 
33 Kutani a khandziya ealitarini leyi a yi akeke eBetele, hi siku ra khume na ntlhanu ra n'hweti ya ntlhanu na tinharhu, leyi a yi hlawuleke hi ku rhandza ka yena; a endlela vana va Israele nkhuvo, a khandziya ealitarini ku hisa mirhi ya risuna.
1 TIHOSI 13
01 Kakuloko Yerobuwamu a yimile ealitarini ku hisa mirhi ya risuna, maswivo, munhu wa Xikwembu, la humeke etikweni ra Yuda, a fika eBetele, hi ku lerisa ka Yehovha. 
2 A huwelela emahlweni ka alitari hi rito ra Yehovha, a ku: “Alitari, alitari! Yehovha u vurisa sweswo, a ku: ‘Waswivo, ku ta velekeriwa yindlu ya Davhida n'wana wa wanuna, vito ra yena u ta va Yosiya; u ta tlhava ehenhla ka wena vaprista va swivandla leswi tlakukeke, lava hisaka mirhi ya risuna ehenhla ka wena, va ta hisa ni marhambu ya vanhu ehenhla ka wena!’ ” 
3 Kutani hi siku rolero a endla masingita, a ku: “Hi xona xikombiso leswaku Yehovha u vulavurile: ‘Waswivo, alitari yi ta handzuka ni nkuma lowu nga ehenhla ka yona wu ta hangalasiwa.’ ”
4 Kuteloko hosi Yerobuwamu a twile rito leri munhu wa Xikwembu a ri huwelelaka emahlweni ka alitari ya Betele, a tshambuluta voko a ri ealitarini, a ku: “N'wi khomeni!” Kasi voko leri a ri tshambuluteleke yena, ri oma, a tsandzeka ku ri tlherisa eka yena. 
5 Kavaloko alitari yi handzuka, nkuma lowu nga ehenhla ka yona wu hangalaka; hilaha munhu wa Xikwembu a va nyikeke xikombiso hakona hi rito ra Xikwembu.
6 Kutani hosi yi vulavula yi ku eka munhu wa Xikwembu: “Wa nga khongela Yehovha, Xikwembu xa wena, u ndzi khongelela leswaku voko ra mina ri tlhela eka mina!” Munhu wa Xikwembu a khongela Yehovha, kutani voko ra hosi ri tlhela eka yena, ri va kukotisa khale. 
7 Hosi yi ku eka munhu wa Xikwembu: “Nghena na mina endlwini, u dya Swakudya, ndzi ta ku ha nyiko.” 
8 Munhu wa Xikwembu a hlamula a ku eka hosi: “Kungakuloko u ndzi nyika hafu ya yindlu ya wena, ndzi nga ka ndzi nga ngheni na wena; ndzi nga ka ndzi nga dyi swakudya, ni ku nwa mati exivandleni lexi. 
9 Hikuva ndzi lerisiwile sweswo hi rito ra Yehovha, ri ku: ‘U nga ka u nga dyi swakudya ni ku nwa mati, u nga ka u nga tlheri hi ndlela leyi u fambeke ha yena.’ ” 
10 Kutani a timukela hi ndlela yin'wana; a nga mukanga hi ndlela leyi a teke ha yona eBetele.
11 A ku ri ni muprofeta la dyuhaleke la akeke eBetele; kutani vana va yena va ya n'wi rungulela timhaka hinkwato leti munhu wa Xikwembu a ti endleke eBetele hi siku rolero, ni marito lawa a ma byeleke hosi; kuteloko va rungulele tata wa vona, a ku eka vona: 
12 “U tlherile hi ndlela yihi xana?” Kambe vana va yena a va vonile ndlela leyi munhu wa Xikwembu la humaka etikweni ra Yuda a fambeke ha yona, 
13 kutani a ku eka vana va yena: “Ndzi paneleni mbhongolo.” Va pana mbhongolo, kutani a yi khandziya. 
14 Kavaloko a suka a landza munhu wa Xikwembu, kutani a n'wi kuma a tshamisile ehansi ka nkuhlu; a ku eka yena: “Xana u munhu wa Xikwembu la humeke etikweni ra Yuda xana?” Yena a ku: “Hi mina.” 
15 Kutani a ku eka yena: “Tana na mina endlwini, u dya swakudya.” 
16 Yena a ku: “Ndzi nga ka ndzi nga tlheri na wena, hambi ku ri ku nghena na wena; ndzi nga ka ndzi nga dyi swakudya ni ku nwa mati na wena exivandleni lexi, 
17 hikuva ndzi byeriwile hi rito ra Yehovha, ri te: ‘U nga ka u nga dyi swakudya kona, hambi ku ri ku nwa mati kona; loko u vuya, u nga ka nga fambi hi ndlela leyi u fambeke ha yona loko u ya kona.’ ” 
18 Kutani a ku eka yena: “Na mina ndzi muprofeta kukota wena, kambe ntsumi ya Xikwembu yi ndzi byerile hi rito ra Yehovha, ri te: ‘N'wi tlherise endlwini ya wena, a ta dya swakudya, a nwa mati.’ ” Kambe a a hemba mavunwa.
19 Kavaloko munhu wa Xikwembu a tlhela na yena; a dya swakudya, a nwa mati endlwini ya yena. 
20 Kuteloko va ha tshamisile etafuleni, rito ra Yehovha ri ta eka muprofeta la n'wi tlheriseke. 
21 Kutani a huwelela eka munhu wa Xikwembu la nga ta a sukile etikweni ra Yuda, a ku: “Yehovha u vula sweswo, a ku: ‘Leswi u nga ka u nga yingisanga rito ra Yehovha, u nga ka u nga hlayisanga ku lerisa loku Yehovha, Xikwembu xa wena, a ku leriseke kona; 
22 kambe u tlherile, u dya swakudya, u nwa mati exivandleni lexi a nga ku byela, a ku: “U nga tshuki u dya swakudya kona, hambi ku ri ku nwa mati,” ntsumbu wa wena wu nga ka wu nga ngheni esirheni ra vatata wa wena!’ ” 
23 Muprofeta loyi a n'wi tlheriseke, kuteloko a dyile swakudya, a nwile mati, a n'wi panela mbhongolo.
24 Kavaloko munhu wa Xikwembu a suka a famba; kutani nghala yi hlangana na yena endleleni, yi n'wi dlaya. Ntsumbu wa yena wu etlela endleleni, mbhongolo yi ri kusuhi na wona, na yona nghala yi yimile ekusuhi ni ntsumbu. 
25 Kutani waswivo, vanhu lava fambaka va vona ntsumbu wu etlele endleleni, ni nghala leyi yimaka ekusuhi ni ntsumbu; va ya fika emutini laha muprofeta la dyuhaleke a akeke kona kutani va vula mhaka leyi. 
26 Muprofeta la n'wi tlheriseke endleleni a swi twa a ku: “I munhu wa Xikwembu la nga yingisangiki ku lerisa ka Yehovha; kutani Yehovha u n'wi nyiketile nghala leyi n'wi handzuleke yi n'wi dlaya hilaha Yehovha a nga n'wi byela hakona.”
27 Kutani a byela vana va yena, a ku: “Ndzi paneleni mbhongolo.” Va yi pana, 
28 kutani a suka a famba, a ya kuma ntsumbu wu etlele endleleni, ni mbhongolo yi ri ni nghala swi yimile ekusuhi ni ntsumbu: Nghala yi nga dyanga ntsumbu, yi nga handzulanga mbhongolo. 
29 Kavaloko muprofeta a tlakula ntsumbu wa munhu wa Xikwembu, a wu veka embhongolweni, a wu tisa ekaya. Muprofeta la dyuheleke a tlhela emutini ku n'wi rila ni ku n'wi lahla. 
30 A lata mufi esirheni ra yena, kutani va n'wi rila, va ku: “Yo, makwerhu!” 
31 Kuteloko a n'wi lahlile, a byela vana va yena, a ku: “Kutakuloko ndzi fa, mi ta ndzi lahla esirheni leri munhu wa Xikwembu a lahliweke eka rona: mi ta veka marhambu ya mina ekusuhi ni marhambu ya yena. 
32 Hikuva ri ta hetiseka rito leri a nga ri huwelela hi ku lerisa ka Yehovha, emahlweni ka alitari ya Betele ni le mahlweni ka tindlu hinkwato ta swivandla leswi tlakukeke, leswi nga emitini ya Samariya.”
33 Endzhaku ka timhaka teto, Yerobuwamu a nga hundzukanga endleleni leyo biha ya yena. A engeta a veka vaprista va switsunga lava humaka exikarhi ka tiko hinkwaro; a hlawula loyi a swi rhandzaka, kutani a va muprista wa xitsunga. 
34 Mhaka leyi, xi va xidyoho lexikulu xa yindlu ya Yerobuwamu; hikwalaho ka xona, yi herisiwile ehenhla ka misava.
1 TIHOSI 14
01 Enkarhini wolowo, Abiya, n'wana Yerobuwamu, a vabya. 
2 Kutani Yerobuwamu a ku eka nsati wa yena: “Wa nga pfuka u tihundzula munhu un'wana leswaku va nga ku tivi leswaku u nsati wa Yerobuwamu, u ya eXilo, u ta kuma kona Ahiya, muprofeta loyi a ndzi byeleke leswaku ndzi ta va hosi ya tiko leri. 
3 Teka emavokweni ya wena swinkwa swa khume, ni swimbhundzwana, ni mbita ya vulombe, u ya eka yena: u ta ku byela leswi nga ta humelela eka n'wana loyi.” 
4 Nsati wa Yerobuwamu a endlisa sweswo; a suka a ya eXilo, a ya fika endlwini ya Ahiya Ahiya a a nga voni, hikuva mahlo ya yena a ma ri ni riphume hi ku dyuhala. 
5 Kambe Yehovha a a byerile Ahiya, a te: “Nsati wa Yerobuwamu u ta ta ku vutisela n'wana wa yena, hikuva wa vabya. U ta n'wi byela swo karhi ni swo karhi.” Kutakuloko a fikile, u ta tivula munhu un'wana.
6 Kuteloko Ahiya a twa swigingi swa milenge ya yena loko a nghena enyangweni, a ku: “Nghena, wee nkata Yerobuwamu! U tihundzulele yini munhu un'wana xana! Loko ndzi ri mina, ndzi rhumiwile ku ku byela mhaka leyi nonon'hwaka. 
7 Tlhelela eka Yerobuwamu, u ku: ‘Yehovha, Xikwembu xa Israele, u te: “Ndzi ku tlakusile exikarhi ka tiko, ndzi ku vekile mufambisi wa tiko ranga ra Israele, 
8 ndzi handzurile vuhosi, ndzi byi susa endlwini ya Davhida, ndzi ku nyika byona; kambe a ku fananga na nandza wa mina Davhida, la hlayiseke ku lerisa ka mina, la ndzi landzeke hi mbilu hinkwayo ya yena a endla ntsena leswi lulameke emahlweni ka mina; 
9 u tlurile hinkwavo lava ku rhangeleke hi ku dyoha; u ya tiendlela swikwembu swin'wana ni swifaniso leswi chuluriweke ku ndzi hlundzukisa, kambe mina, u ndzi fularherile: 
10 Hikwalaho ndzi ta tisela endlwini ya Yerobuwamu khombo, ndzi ta susa munhu un'wana ni un'wana wa Yerobuwamu la bohiweke ni la tshunxiweke eIsraeleni, ndzi ta kukula yindlu ya Yerobuwamu hi mukhuva lowu va kukulaka thyaka ri ko ri hela. 
11 Munhu wa Yerobuwamu la nga ta fa emutini, u ta dyiwa hi timbyana, ni loyi a nga ta fa enhoveni u ta dyiwa hi tinyanyana ta le tilweni; hikuva Yehovha u vurisile.” ’ 
12 Loko u ri wena, suka u famba endlwini ya wena: kutakuloko u nghene emutini, n'wana u ta fa. 
13 Vaisraele hinkwavo va ta n'wi rila, va n'wi lahla; hikuva hi yena ntsena wa yindlu ya Yerobuwamu la nga ta nghena esirheni, hikuva eka yena ntsena wa yindlu ya Yerobuwamu, ku kumiwile leswinene emahlweni ka Yehovha, Xikwembu xa Israele.
14 “Yehovha u ta veka ehenhla ka Israele hosi leyi nga ta heta yindlu ya Yerobuwamu hi siku lero! Ndzi ri yini xana? Hi sweswisweswi! 
15 Yehovha u ta ba Israele! Kukotisa rihlanga loko ri tsekatsekisiwa ematini, u ta susa Israele ehenhla ka tiko lerinene leri a ri nyikeke vatata wa vona, u ta va hangalasa ehase ka nambu, hikuva va tiendlele swifaniso swa swikwembu, va ri karhi va hlundzukisa Yehovha. 
16 Kutani Yehovha u ta nyiketa Israele hikwalaho ka swidyoho swa Yerobuwamu leswi a swi endleke ni leswi a dyohiseke Israele ha swona.”
17 Kavaloko nsati wa Yerobuwamu a suka a famba, a ya fika eTirisa. Kuteloko a fikile exikhandziweni xa yindlu, n'wana a fa. 
18 Va n'wi lahla, Vaisraele hinkwavo va n'wi rila hi laha Yehovha a nga vula hakona hi nandza wa yena, Ahiya, muprofeta.
19 Leswi seleke swa timhaka ta Yerobuwamu, hilaha a humeke nyimpi ni ku fuma hakona, swi tsariwile ebukwini ya Tikronika ta tihosi ta Israele.
20 Yerobuwamu a fuma malembe ya makume mambirhi na mambirhi. Kutani a tilata ni vatata wa yena, Nadabu, n'wana wa yena, a fuma ematshan'weni ya yena.
21 Rhobuwamu, n'wana Solomoni, a fuma etikweni ra Yuda. A a ri ni malembe ya 41 loko a vekiwa hosi, kutani a fuma malembe ya 17 eYerusalema, muti lowu Yehovha a wu hlawuleke exikarhi ka tinyimba hinkwato ta Israele ku veka vito ra yena kona. Vito ra mana wa yena a a ri Naama, wa ka Amoni.
22 Va Yuda va endla leswo biha emahlweni ka Yehovha, va n'wi vilerisa ku tlurisa vatata wa vona hi swidyoho leswi va swi endleke. 
23 Va tiakela, na vona, tindlu eswitsungeni, ti ri ni swifaniso swa Axera va endla sweswo ehenhla ka switsunga hinkwaswo leswi tlakukeke, ni le hansi ka mirhi hinkwayo leyi hlukeke. 
24 Etikweni ra Yuda a ku ri ni vavanuna lava hlawuleriweke vuoswi. Va etisa manyala hinkwawo ya matiko lawa Yehovha a ma hlongoleke emahlweni ka vana va Israele.
25 Hi lembe ra vuntlhanu ra ku fuma ka Rhobuwamu, Xixaka, hosi ya Egipta, a tlhandluka ku ta hlasela Yerusalema. 
26 A teka xuma xa Yindlu ya Yehovha, ni xuma xa yindlu ya hosi; a teka hinkwaswo. A teka ni switlhangu swa nsuku leswi endliweke hi Solomoni. 
27 Rhobuwamu a endla ematshan'weni ya swona switlhangu swa koporo, a swi veka emavokweni ya tindhuna ta vatsutsumi leti hlayisaka nyangwa ya yindlu ya hosi. 
28 Emikarhini hinkwayo leyi hosi yi sukeke ku ya endlwini ya Yehovha, vatsutsumi a va swi teka, va swi tamela, kutani va swi vuyisa endlwini ya vatsutsumi.
29 Leswi seleke swa timhaka ta Rhobuwamu, ni hinkwaswo leswi a swi endleke, xana a swi tsariwanga ebukwini ya Tikronika ta tihosi ta Yuda?
30 Emikarhini hinkwayo, ku lwa a ku ri kona exikarhi ka Rhobuwamu na Yerobuwamu.
31 Rhobuwamu a tilata ni vatata wa yena, kutani a lahliwa ni vatata wa yena emutini wa Davhida. Vito ra mana wa yena a a ri Naama, wa ka Amoni. Kutani Abiyama, n'wana wa yena, a fuma ematshan'weni ya yena.
1 TIHOSI 15
01 Hi lembe ra 18 ra hosi Yerobuwamu n'wana Nebati, Abiyama a fuma etikweni ra Yuda. 
2 A fuma malembe manharhu eYerusalema; vito ra mana wa yena a a ri Maaka, n'wana Abixalomu.
3 A endla swidyoho hinkwaswo leswi endliweke hi tata wa yena, loko a nga si fuma; mbilu ya yena yi nga ri hinkwayo ya Yehovha, Xikwembu xa yena, kukotisa mbilu ya Davhida, tata wa yena. 
4 Hambiswiritano, hikwalaho ka Davhida, Yehovha, Xikwembu xa yena, u n'wi nyikile rivoningo eYerusalema, loko a veka n'wana wa yena endzhaku ka yena, ni loko a tiyisa Yerusalema. 
5 Hikuva Davhida a a endlile leswi lulameke emahlweni ka Yehovha, a nga hambukanga hi masiku hinkwawo ya ku hanya ka yena eka hinkwaswo leswi a swi lerisiweke, loko ku nga ri emhakeni ya Uriya wa Muhiti.
6 Ku lwa ku va kona exikarhi ka Rhobuwamu na Yerobuwamu hi masiku hinkwawo ya ku hanya ka Rhobuwamu.
7 Leswi seleke swa timhaka ta Abiyama, ni hinkwaswo leswi a swi endleke, xana a swi tsariwanga ebukwini ya Tikronika ta tihosi ta Yuda? Ku lwa ku va kona exikarhi ka Abiyama na Yerobuwamu.
8 Abiyama a tilata ni vatata wa yena, va n'wi lahla emutini wa Davhida, kutani Asa, n'wana wa yena, a fuma ematshan'weni ya yena.
9 Hi lembe ra makume mambirhi ra Yerobuwamu, hosi ya Israele, Asa, a fuma etikweni ra Yuda. 
10 A fuma malembe ya 41 eYerusalema, vito ra mana wa yena a a ri Maaka, n'wana Abixalomu.
11 Asa a endla leswi lulameke emahlweni ka Yehovha, kukota Davhida, tata wa yena. 
12 A susa etikweni ra Yuda vavanuna lava tinyiketeke vuoswi, a susa ni swifaniso hinkwaswo leswi endliweke hi vatata wa yena. 
13 Hambi a ri Maaka, mana wa yena, a n'wi tekela vuhosi bya yena, hikuva a endlele Axera xifaniso. Asa a mbundzuxa xifaniso xa yena, a xi hisa exinambyaneni xa Kedroni. 
14 Hambiswiritano, magandzelo ya switsunga a ma herisiwanga; kambe mbilu ya Asa yi va hinkwayo na Yehovha eku hanyeni ka yena hinkwako. 
15 A veka endlwini ya Yehovha swilo leswi hlawuriweke hi tata wa yena, ni leswi a swi hlawuleke a ri yena yi ri silivhere, ni nsuku, ni swigotso.
16 Ku va ni tinyimpi exikarhi ka Asa na Baaxa, hosi ya Israele, hi masiku hinkwawo ya vona. 
17 Baaxa, hosi ya Israele, a tlhandluka ku pfuka tiko ra Yuda, kutani a aka Rhama ku sivela vanhu va Asa, hosi ya Yuda, ku huma ni ku nghena. 
18 Asa a teka silivhere hinkwayo, ni nsuku hinkwawo lowu seleke exumeni xa Yindlu ya Yehovha, ni xuma xa yindlu ya Hosi, a swi veka emavokweni ya malandza ya yena, a ma rhuma eka Bene-Hadada, n'wana Tabrimona, n'wana Heziyoni, hosi ya Siriya, la akeke eDamaska, a ku eka yena: 
19 “Xinakulobye a xi ve kona exikarhi ka mina na wena, kukotisa exikarhi ka tata wa wena ni tata wa mina. Waswivo, ndzi ku rhumela nhlengo wa silivhere ni wa nsuku; Yana, u tintshunxa exinakulobyeni xa Baaxa, hosi ya Israele, leswaku a ndzi tshika.” 
20 Bene-Hadada a yingisa hosi Asa, a rhuma tindhuna ta tinyimpi ta yena, ti ya hlasela miti ya Israele; a onha Iyoni na Dani, na Avele-Beta-Maaka, na Kinereta hinkwawo, ni tiko hinkwaro ra Neftali. 
21 Kuteloko Baaxa a swi twa, a tshika ku aka Rhama, a ya tshama eTirisa. 
22 Kavaloko hosi Asa a hlengeleta va Yuda hinkwavo, ku nga pfumaleki munhu, kutani va ya susa maribye ni mirhi, swi ri leswi Baaxa a akeke eRhama ha swona, kutani hosi Asa a aka ha swona Geba wa Benjamini na Mispa.
23 Leswi seleke swa timhaka hinkwato ta Asa, ni mitirho hinkwayo ya yena, ni hinkwaswo leswi a swi endleke, ni miti leyi a yi akeke xana a swi tsariwanga ebukwini ya Tikronika ta tihosi ta Yuda xana? Ntsena a a vabya hi milenge eku dyuhaleni ka yena.
24 Asa a tilata ni vatata wa yena, a lahliwa ni vatata wa yena emutini wa Davhida, tata wa yena, kutani Yoxafati, n'wana wa yena, a fuma ematshan'weni ya yena.
25 Nadabu, n'wana Yerobuwamu, a fuma etikweni ra Israele hi lembe ra vumbirhi ra Asa, hosi ya Yuda; a fuma malembe mambirhi etikweni ra Israele.
26 A endla leswo biha emahlweni ka Yehovha, a famba endleleni ya tata wa yena, ni le swidyohweni swa yena leswi a dyohiseke Israele ha swona. 
27 Baaxa, n'wana Ahiya, wa yindlu ya Isakara, a endla makungu ku n'wi pfuka; kutani Baaxa a n'wi dlaya eGibetoni, lowu nga wa Vafilista loko Nadabu ni Vaisraele hinkwavo va ri karhi va rhendzela Gibetoni. 
28 Baaxa a n'wi dlaya hi lembe ra vunharhu ra Asa, hosi ya Yuda, kutani a fuma ematshan'weni ya yena. 
29 Kuteloko a sungula ku fuma, a dlaya vanhu hinkwavo va yindlu ya Yerobuwamu, a nga siyelanga Yerobuwamu ni munhu un'we, a heta hinkwaswo swa yena leswi hefemulaka, hilaha Yehovha a nga vula hakona, hi nandza wa yena Ahiya wa Xilo, 
30 hikwalaho ka swidyoho swa Yerobuwamu leswi a swi endleke, ni leswi a dyohiseke Israele ha swona, a ri karhi a karihisa ha swona Yehovha, Xikwembu xa Israele.
31 Leswi seleke swa timhaka ta Nadabu, ni hinkwaswo leswi a swi endleke, xana a swi tsariwanga ebukwini ya Tikronika ta tihosi ta Israele xana? 
32 Ku lwa ku va kona exikarhi ka Asa na Baaxa, hosi ya Israele, hi masiku hinkwawo ya vona.
33 Hi lembe ra vunharhu ra Asa, hosi ya Yuda Baaxa, n'wana Ahiya, a fuma ehenhla ka Vaisraele hinkwavo eTirisa; a fuma hi malembe ya 24.
34 A endla leswo biha emahlweni ka Yehovha, a famba endleleni ya Yerobuwamu, ni le swidyohweni swa yena leswi a dyohiseke Israele ha swona.
1 TIHOSI 16
01 Rito ra Yehovha ri ya eka Yehu, n'wana Hanani, ehenhla ka Baaxa ri ku: 
2 “Ndzi ku humesile entshurini ndzi ku vekile mufambisi wa tiko ranga ra Israele; kambe, leswi u fambeke endleleni ya Yerobuwamu, u dyohiseke tiko ranga ra Israele ku ndzi hlundzukisa hi swidyoho swa vona; 
3 waswivo, ndzi ta kukula Baaxa ni yindlu ya yena, ndzi ta endla yindlu ya wena yi kotisa yindlu ya Yerobuwamu, n'wana Nebati. 
4 Munhu wa Baaxa la nga ta fa emutini u ta dyiwa hi timbyana, ni munhu wa yena la nga ta fa enhoveni, u ta dyiwa hi tinyanyana ta tilo.”
5 Leswi seleke swa timhaka ta Baaxa, ni leswi a swi endleke, ni mitirho ya yena, xana a swi tsariwanga ebukwini ya Tikronika ta tihosi ta Israele xana?
6 Baaxa a tilata ni vatata wa yena, a lahliwa eTirisa, kutani Ela, n'wana wa yena, a fuma ematshan'weni ya yena.
7 Rito ra Yehovha ri ya eka muprofeta Yehu, n'wana Hanani, ehenhla ka Baaxa ni le henhla ka yindlu ya yena, hikwalaho ka leswo biha hinkwaswo leswi a swi endleke emahlweni ka Yehovha, a n'wi hlundzukisa hi mitirho ya mavoko ya yena, a fana ni yindlu ya Yerobuwamu, ni leswi a nga herisa yindlu ya Yerobuwamu.
8 Hi lembe ra 26 ra Asa, hosi ya Yuda Ela, n'wana Baaxa, a fuma ehenhla ka Israele eTirisa. A fuma malembe mambirhi.
9 Zimri, nandza wa yena, ndhuna ya hafu ya makalichi ya yena, a endla ximhuku. Kakuloko Ela a ri eTirisa a ri karhi a nwa a pyopya endlwini ya Arisa la ngi a ri mulanguteri wa yindlu ya Tirisa, 
10 Zimri a nghena, a n'wi tlhava, a n'wi dlaya hi lembe ra 27 ra Asa hosi ya Yuda; kutani a fuma ematshan'weni ya yena. 
11 Kuteloko a sungurile ku fuma a tshamisile exiluvelweni xa yena, a dlaya vanhu hinkwavo va yindlu ya Baaxa; a nga n'wi siyelanga munhu, ni un'we, hambi ma ri maxaka, hambi va ri vanakulobye. 
12 Zimri a heta yindlu hinkwayo ya Baaxa, hilaha Yehovha a nga vula hakona ehenhla ka Baaxa hi muprofeta Yehu, 
13 hikwalaho ka swidyoho hinkwaswo swa Baaxa, ni swidyoho swa Ela, n'wana wa yena, leswi va swi endleke, ni leswi va dyohiseke Israele ha swona, va ri karhi va hlundzukisa Yehovha, Xikwembu xa Israele hi swifaniso swahava swa vona.
14 Leswi seleke swa timhaka ta Ela, ni hinkwaswo leswi a swi endleke, xana a swi tsariwanga ebukwini ya Tikronika ta tihosi ta Israele xana?
15 Hi lembe ra 27 ra Asa, hosi ya Yuda, Zimri a fuma hi masiku ya ntlhanu na mambirhi eTirisa. Tiko a ri govile emahlweni ka Gibetoni, lowu ngi wu ri wa Vafilista. 
16 Kutani tiko leri ngi ri ri emixaxeni ri twa loko va ku: “Zimri u endle ximhuku, na swona, u dlayile hosi.” Kutani, hi siku rolero, Vaisraele hinkwavo lava nga emixaxeni va veka Omri ndhuna ya nyimpi, yi va hosi ya Israele. 
17 Kavaloko Omri ni Vaisraele hinkwavo, va suka eGibetoni va ya rhendzela Tirisa. 
18 Zimri kakuloko a vona leswaku muti wu tekiwile, a nghena endlwini ya hosi, a hisa yindlu ya hosi ehenhla ka yena; 
19 kutani a fa hikwalaho ka swidyoho swa yena leswi a swi endleke hi ku endla leswo biha emahlweni ka Yehovha, a ri karhi a famba endleleni ya Yerobuwamu ni le swidyohweni swa yena, leswi a dyohiseke Israele ha swona.
20 Leswi seleke swa timhaka ta Zimri, ni ximhuku lexi a xi endleke, xana a swi tsariwanga ebukwini ya Tikronika ta tihosi ta Israele xana?
21 Kavaloko tiko ra Israele ri hambana; van'wana va tiko va landza Tibini, n'wana Ginati, ku n'wi endla hosi: van'wana va landza Omri. 
22 Lava landzeke Omri va hlula lava landzeke Tibini, n'wana Ginati; kutani Tibini a fa, Omri a fuma.
23 Hi lembe ra 33 ra Asa, hosi ya Yuda, Omri a fuma ehenhla ka Vaisraele: a fuma hi malembe ya khume na mambirhi. 
24 A fuma eTirisa hi malembe ya khume na rin'we, kutani a xava eka Xemere ntshava ya Samariya hi titalenta timbirhi ta silivhere; a aka entshaveni, a thya muti lowu a wu akeke vito ra Samariya hikwalaho ka vito ra Xemere, hosi ya ntshava.
25 Omri a endla leswo biha emahlweni ka Yehovha, a tlula hi ku biha hinkwavo lava n'wi rhangeleke. 
26 A famba endleleni hinkwayo ya Yerobuwamu, n'wana Nebati, ni le swidyohweni swa yena leswi a dyohiseke Israele ha swona, va hlundzukisa Yehovha, Xikwembu xa Israele; hi swifaniso swahava swa vona.
27 Leswi seleke swa timhaka ta Omri, leswi a swi endleke, ni mitirho ya yena, xana a swi tsariwanga ebukwini ya Tikronika ta tihosi ta Israele xana? 
28 Omri a tilata ni vatata wa yena a lahliwa eSamariya; kutani Akabu n'wana wa yena a fuma ematshan'weni ya yena.
29 Akabu, n'wana Omri, a sungula ku fuma Vaisraele hi lembe ra 38 ra Asa, hosi ya Yuda. Akabu, n'wana Omri a fuma hi malembe ya 22 ehenhla ka Israele eSamariya.
30 Akabu, n'wana Omri, a endla leswo biha emahlweni ka Yehovha, ku tlurisa hinkwavo lava ngi va ri emahlweni ka yena. 
31 A nga kolwanga ku endla swidyoho leswi endliweke hi Yerobuwamu, n'wana Nebati, kambe a engeta a teka Yezabele, n'wana Eti-Baali, hosi ya Vasidoni, kutani a ya tirhela Baali, a khinsama emahlweni ka yena. 
32 A akela Baali alitari endlwini ya Baali, leyi a yi akeke eSamariya. 
33 Akabu a endla ni xifaniso xa Axera. Akabu a tlula tihosi ta Israele hinkwato leti ngi ti ri emahlweni ka yena hi ku hlundzukisa Yehovha, Xikwembu xa Israele.
34 Enkarhini wa yena, Hiele, wa Betele, a aka Yeriko: a aka masungulo ya wona ehenhla ka Abirama mativula ya yena, a bela timbanti ta wona ehenhla ka Segubu, n'wana wa yena wa xigumandzeni, hilaha Yehovha a nga vula hakona ha Yoxuwa, n'wana Nuni.
1 TIHOSI 18
01 Masiku yo tala loko ma hundzile, rito ra Yehovha ri ta eka Eliya hi lembe ra vunharhu, ri ku: “Famba u tikombisa eka Akabu, kutani ndzi ta nisa mpfula emisaveni.” 
2 Kavaloko Eliya a suka a famba ku ya tikombisa eka Akabu.
3 Ndlala a yi ri leyikulu eSamariya. Kavaloko Akabu a vitana Obadiya, mulanguteri wa yindlu ya yena. Obadiya a a ri munhu la chavaka ngopfu Yehovha; 
4 kakuloko Yezabele a herisa vaprofeta va Yehovha, Obadiya a teka vaprofeta va dzana, a va fihla ha ntlhanu wa makume ebakweni, a va phamela vuswa ni mati. 
5 Akabu a ku eka Obadiya: “Rhendzelekela tiko, u ya eswihlobyeni hinkwaswo ni le swinambyaneni hinkwaswo: kumbe u ta kuma byanyi kutani hi ta hanyisa tihanci ni timulwa, hi nga ti tshuka hi feriwa hi swifuwo.” 
6 Va avelana tiko ku ri kamba; Akabu a famba a ri swakwe hi ndlela yin'wana, na Obadiya a famba a ri swakwe hi ndlela yin'wana.
7 Kakuloko Obadiya a ha ri endleleni, Eliya a ta hlangana na yena. Obadiya a n'wi tiva, kutani a wa hi mombo wa yena, a ku: “Xana hi wena kunene, hosi yanga Eliya?” Yena a ku: “Hi mina. 
8 Famba u ya byela hosi ya wena, u ku: ‘Eliya hi loyi.’ ” 
9 Kutani Obadiya a ku: “Ndzi dyohe yini leswi u nyiketaka nandza wa wena emavokweni ya Akabu, leswaku a ndzi dlaya! 
10 Yehovha, Xikwembu xa wena, wa hanya! Ku hava tiko ni ku fuma lomu hosi ya mina yi nga rhumangiki kona ku ku lava; kutani loko va te: ‘A nga kona,’ hosi yi hlambanyise tiko leswaku a va ku kumanga. 
11 Kutani sweswi u ku: ‘Famba u ya byela hosi ya wena, u ku: “Eliya hi loyi.” ’ 
12 Kutakuloko ndzi sukile eka wena, moya wa Yehovha wu ta ku tlakula, wu ku yisa laha ndzi nga ku tiviki; kutani ndzi ta ya tivisa Akabu, kasi loko a nga ku kumi, u ta ndzi dlaya. Hambiswiritano, nandza wa wena a chava Yehovha, ku suka evutsongwaneni bya yena. 
13 Xana hosi ya nga a yi byeriwanga leswi ndzi swi endleke loko Yezabele a dlayile vaprofeta va Yehovha xana? Ndzi fihlile dzana ra vaprofeta va Yehovha ha ntlhanu wa makume ebakweni, ndzi va phamela vuswa ni mati. 
14 Kambe sweswi u ri: ‘Famba, u ya byela hosi ya wena, u ku: “Eliya hi loyi.” ’ U ta ndzi dlaya!” 
15 Eliya a ku: “Yehovha wa mavandla, loyi ndzi yimaka emahlweni ka yena, wa hanya! Namuntlha ndzi ta tikombisa eka yena.”
16 Obadiya a ya kuma Akabu, a n'wi tivisa timhaka teto. Kavaloko Akabu a ya a hlangana na Eliya. 
17 Kuteloko Akabu a vonile Eliya, a ku eka yena: “Xana a hi wena, la pfilunganyisaka Israele?” 
18 Yena a ku: “A ndzi pfilunganyisi Israele, kambe hi wena ni yindlu ya tata wa wena, hikuva mi tshikile milawu ya Yehovha, mi landza va Baali. 
19 Sweswi rhuma vanhu va ya ndzi hlengeletela Vaisraele hinkwavo entshaveni ya Karmele ni vaprofeta va Baali va 450, ni vaprofeta va Axera va 400 lava dyaka etafuleni ra Yezabele.”
20 Kavaloko Akabu a rhuma vanhu eka vana va Israele hinkwavo, a hlengeleta vaprofeta entshaveni ya Karmele. 
21 Eliya a tshinelela tiko hinkwaro, a ku: “Mi ta khwita hi milenge mimbirhi ku yisa kwihi xana? Loko Yehovha xi ri Xikwembu, n'wi landzeni; kambe loko Baali xi ri Xikwembu, n'wi landzeni!” Tiko ri miyela, ri ku ntsee.
22 Eliya a engeta a ku eka tiko: “Muprofeta wa Yehovha la seleke, hi mina ntsena, kasi vaprofeta va Baali va kona va 450. 
23 Hi nyikeni tinkunzi timbirhi; va ta hlawula yin'wana, va yi yevula, va yi veka ehenhla ka tihunyi, kambe va nga tshiveri ndzilo; na mina ndzi ta humesa nkunzi yin'wana, ndzi ta yi veka etihunyini, kambe a ndzi nga tshiveri ndzilo. 
24 Kutani mi ta khongela xikwembu xa n'wina, na mina ndzi ta khongela Yehovha; kutani xikwembu lexi nga ta hlamula hi ndzilo hi xona Xikwembu.” Tiko hinkwaro ri hlamula, ri ku: “Hi swona.”
25 Kutani Eliya a ku eka vaprofeta va Baali: “Rhangani mi tilangela nkunzi, mi yi lunghisa, hikuva hi n'wina mi teleke; mi ta khongela xikwembu xa n'wina, kambe mi nga tshiveri ndzilo.” 
26 Kutani va teka nkunzi leyi va yi nyikiweke va yi lunghisa; kutani va khongela Baali ku suka nimixo ku yisa nhlekanhi, va ku: “O Baali, hi hlamule!” Kambe va nga twi rito ra ku hlamula. Kutani va cina hi matimba, va rhendzela alitari leyi va yi endleke. 
27 Ninhlekanhi, Eliya a sungula ku va vungunya a ku: “Huwelelani hi matimba, leswi xi nga xikwembu! Kumbe u anakanya swin'wana, kumbe u tirha swa yena, kumbe u endzile, kumbe u etlele, loko swi ri tano u ta pfuka!” 
28 Kutani va huwelela hi rito lerikulu va tixeka hi mikwana, ni mafumu ngati yi ko yi huma ehenhla ka vona. 
29 Kuteloko nhlekanhi wu hundzile va bvumbha ku fika enkarhini wa ku humesa gandzelo; kambe va nga twi rito ni ku hlamula, va nga voni nchumu.
30 Kavaloko Eliya a ku eka tiko hinkwaro: “Ndzi tshineleleni!” Kutani tiko hinkwaro ri n'wi tshinelela; va lunghisa alitari ya Yehovha leyi mbundzuxiweke. 
31 Kutani Eliya a teka maribye ya khume na mambirhi hi ntsengo wa tinyimba ta vana va Yakobo loyi Yehovha a n'wi byeleke, a ku: “Vito ra wena ri ta va Israele.” 
32 Hi maribye lawa a akela vito ra Yehovha alitari; a cela khele hi matlhelo hinkwawo ya alitari, ri ringana mipimo mimbirhi ya timbewu. 
33 A lunghisa tihunyi, a yevula nkunzi, a yi veka ehenhla ka tihunyi. 
34 Kutani a ku: “Tatani mune wa makhuwana hi mati, mi chela henhla ka holokosta ni le tihunyini.” A tlhela a ku: “Endlani ra vumbirhi.” Va chela ra vumbirhi. A engeta a ku: “Endlani ra vunharhu.” Va chela ra vunharhu. 
35 Kutani mati ma xiririka ematlhelweni hinkwawo ya alitari, khele ri ko ri tala.
36 Kutani hi nkarhi wa ku humesa magandzelo, muprofeta Eliya a tshinela, a ku: “Yehovha, Xikwembu xa Abrahama, na Isaka, na Israele, a ku tiviwe namuntlha leswaku hi wena Xikwembu xa Israele, ni leswaku ndzi nandza wa wena, ni leswaku ndzi endlile swilo hinkwaswo leswi, hi ku lerisa ka wena! 
37 Ndzi hlamule, Yehovha ndzi hlamule! Tiko leri ri ta tiva leswaku wena Yehovha u Xikwembu la tlherisaka timbilu ta vona.”
38 Kavaloko ndzilo wa Yehovha wu wa, wu heta holokosta, ni tihunyi, ni maribye, ni misava; wu phyisa ni mati ya khele. 
39 Tiko hinkwaro ri swi vona, va khinsama hi mimombo ya vona, va ku: “Xikwembu i Yehovha! Xikwembu i Yehovha!”
40 Kutani Eliya a ku eka vona: “Khomani vaprofeta va Baali, ku nga baleki na un'we.” Va va khoma. Kutani Eliya a va ngirimerisa exinambyaneni xa Kixoni, a va dlaya kona.
41 Eliya a ku eka Akabu: “Tlhandluka, u ya dya, u nwa, hikuva ku twala mpfula.” 
42 Akabu a tlhandluka ku ya dya ni ku nwa; kambe Eliya a khandziya enhlohlorhini ya Karmele a khinsama hansi a veka mombo wa yena exikarhi ka matsolo ya yena. 
43 A ku eka nandza wa yena: “Wa nga tlhandluka, u languta tlhelo ra lwandle.” A tlhandluka, a languta, kutani a ku: “A ku na nchumu.” Eliya a ku: “Famba u ya kantlhanu na kambirhi.” 
44 Kuteloko a yile kantlhanu na kambirhi, a vuya, a ku: “Ku ni papanyana leri fanaka ni xandla xa munhu, ri hume elwandle.” Kutani Eliya a ku: “Famba u ya ka Akabu, u ku eka yena: ‘Pana kalichi ya wena u ngirimela, u nga ti sivela hi mpfula.’ ” 
45 Kutani, hi nkarhi lowu, tilo ri hlanganisiwa hi mapapa, moya wu va kona mpfula yi na hi matimba.
46 Kutani Akabu a khandziya ekalichini ya yena, a muka eYizriele. Kambe voko ra Yehovha ri va henhla ka Eliya a tiboha xisuti a tsutsuma emahlweni ka Akabu, ku fika enyangweni ya Yizriele.
1 TIHOSI 19
01 Akabu a byela Yezabele hinkwaswo leswi endliweke hi Eliya, hilaha a dlayeke vaprofeta hinkwavo hi tlhari. 
2 Kavaloko Yezabele a rhuma munhu eka Eliya, a ku eka yena: “Swikwembu a swi ndzi endle hi matimba ni ku engetela, loko mundzuku hi nkarhi lowu ndzi nga endli hi vutomi bya wena, leswi u swi endleke hi vutomi bya un'wana wa vona.” 
3 Kuteloko a swi vona, a suka a famba hikwalaho ka vutomi bya yena.Kutani a ya fika eBerexeba wa Yuda, a siya kona nandza wa yena; 
4 loko a ri yena, a famba mananga siku hinkwaro, kutani a ya tshamisa ehansi ka ximudyana, a kombela ku fa, a ku: “Swi ringene! Sweswi Yehovha, teka moya wa mina, hikuva a ndzi tluri vatatana hi vunene!” 
5 Kavaloko a tilata a etlela hansi ka ximudyana. Kutani, waswivo, ntsumi yi ta, yi n'wi khumba, yi ku eka yena: “Pfuka, u dya.” 
6 Kavaloko a languta, kutani a vona exiseketelweni xa yena ximbundzu lexi katingiweke henhla ka maribye lama hisaka ni khuwana ra mati: a dya, a nwa kutani a engeta a etlela. 
7 Ntsumi ya Yehovha yi tlhela yi ta ra vumbirhi yi n'wi khumba, yi ku: “Pfuka, u dya hikuva ndlela ya wena yi lehile ngopfu ku tlula matimba ya wena.” 
8 A pfuka, a dya, a nwa, kutani hi matimba lawa a ma kumeke eswakudyeni leswi, a famba masiku ya mune wa makume, vusiku ni nhlekanhi, a ya fika eHorebe, entshaveni ya Xikwembu.
9 Kutani a nghena ebakweni, a etlela kona. Kutani, maswivo, rito ra Yehovha ri ta eka yena, ri ku: “U endla yini kwala, wee Eliya?” 
10 Yena a ku: “Ndzi khomiwile hi rilondzo hikwalaho ka Yehovha, Xikwembu xa mavandla; hikuva vana va Israele va tshikile ntwanano wa wena, va mbundzuxile tialitari ta wena, va dlayile vaprofeta va wena hi tlhari, ndzi sala ndzi ri swanga, kutani va lava ku ndzi dlaya!” 
11 Yehovha a ku eka yena: “Huma u yima entshaveni emahlweni ka Yehovha.” Kutani maswivo, Yehovha a hundza; moya wa xidzedze wu handzula tintshava, wu faya maribye emahlweni ka Yehovha. Kambe Yehovha a a nga ri kona exidzedzeni. Endzhaku ka xidzedze ku va ni ku tsekatseka ka misava. Kambe Yehovha a a nga ri kona eku tsekatsekeni ka misava. 
12 Endzhaku ka ku tsekatseka, ku huma ndzilo. Kambe Yehovha a a nga ri kona endzilweni. Endzhaku ka ndzilo ku twala mpfumawulonyana lowo nandziha. 
13 Kuteloko Eliya a wu twa a tifunengeta mombo hi nkhancu wa yena, a huma, a yima enyangweni ya bako. Kutani, maswivo, a twa rito leri nge ka yena: “U endla yini kwala, wena Eliya?” 
14 Yena a ku: “Ndzi khomiwile hi rilondzo hikwalaho ka Yehovha, Xikwembu xa mavandla, hikuva vana va Israele va tshikile ntwanano wa wena, va mbundzuxe tialitari ta wena, va dlayile vaprofeta va wena hi tlhari, ndzi sala ndzi ri swanga, kutani va lava ku ndzi dlaya.” 
15 Yehovha a ku eka yena: “Tlhela, u famba hi ndlela ya wena ya mananga, u ya fika eDamaska u ta nghena, kutani u chela Hazaele hi mafurha, a ta va hosi ya Siriya, 
16 u ta chela na Yehu, n'wana Nimxi, ku va hosi ya Israele; u ta chela na Elixa, n'wana Xafati, wa Avele-Mehola, a ta va muprofeta ematshan'weni ya wena. 
17 Kutani la nga ta balekela ripanga ra Hazaele, Yehu u ta n'wi dlaya, ni la nga ta balekela tlhari ra Yehu, Elixa u ta n'wi dlaya. 
18 Kambe ndzi tihlayisele vanhu va 7 000 exikarhi ka va Israele va ri hinkwavo lava nga khinsamelangiki Baali, ni ku n'wi ntswontswa.”
19 Eliya a suka kona, a ya kuma Elixa, n'wana Xafati, a ri karhi a rima; majoko ya tihomu ya khume na mambirhi a ma famba emahlweni ka yena; yena a a ri ni majoko ya khume na mambirhi. Eliya a hundza ekusuhi na yena, kutani a n'wi hoxela jasi ra yena. 
20 Kavaloko Elixa a tshika tihomu ta yena, a tsutsuma endzhaku ka Eliya, a ku: “Wa nga ndzi pfumelela ku ya ntswontswa tatana na manana, kutani ndzi ta ku landza.” Eliya a ku eka yena: “Famba, u tlhela u vuya. Ntsena anakanya lexi ndzi ku endleke xona.” 
21 Kutani a tlhela, a ya teka tihomu timbirhi, a endla gandzelo ha tona; a sweka nyama hi majoko ya tihomu, a yi nyika vanhu, va dya. Kavaloko a suka, a landza Eliya, a n'wi tirhela.
1 TIHOSI 20
01 Bene-Hadada, hosi ya Siriya a hlengeleta nyimpi ya yena hinkwayo; tihosi ta makume manharhu na timbirhi a ti ri na yena; a a ri ni tihanci ni makalichi. Kutani a tlhandluka, a ya rhendzela Samariya, a wu pfuka. 
2 A rhuma vanhu eka Akabu, hosi ya Israele, emutini, a ku eka yena: 
3 “Bene-Hadada u vurisa sweswo, a ku: ‘Silivhere ya wena ni nsuku wa wena, i swa mina; ni vasati va wena, ni vana va wena lavo saseka, i va mina.’ ” 
4 Hosi ya Israele yi hlamula, yi ku eka yena: “Hilaha u nga vula hakona, wena hosi, n'wini wanga, ndzi wa wena, ni hinkwaswo leswi nga swa mina.”
5 Kutani varhumiwa va tlhela va ya ka Akabu, va ku: “Bene-Hadada u vurisa sweswo, a ku: ‘Ndzi ku byerile, ndzi ku: “U ta ndzi nyika silivhere ya wena, ni nsuku wa wena, ni vasati va wena, ni vana va wena.” 
6 Kunene mundzuku, enkarhini wolowo ndzi ta rhuma malandza ya mina eka wena, va ta lavisisa yindlu ya wena, ni tindlu ta malandza ya wena, va ta teka hinkwaswo leswo saseka swa wena, va muka na swona.’ ”
7 Kavaloko hosi ya Israele yi vitana vakulukumba hinkwavo va tiko, yi ku eka vona: “Tivani swinene, mi twisisa leswaku munhu loyi u hi lavele ku biha, hikuva u rhumile vanhu eka mina ku kombela vasati va mina, ni vana va mina, ni silivhere ya mina, ni nsuku wa mina, kambe a ndzi swi arisanga ka yena!” 
8 Vakulukumba hinkwavo ni tiko hinkwaro, va n'wi hlamula, va ku: “U nga n'wi yingisi, u nga pfumeri.” 
9 Kutani a ku eka varhumiwa va Bene-Hadada: “Byelani hosi, n'wini wa mina, mi ku: ‘Ndzi ta endla hinkwaswo leswi u swi kombeleke ka nandza wa wena eku sunguleni; kambe swilo leswi, ndzi nga ka ndzi nga swi endli.’ ” Kutani varhumiwa va muka va ya n'wi hlamula sweswo.
10 Bene-Hadada a engeta a rhuma vanhu eka Akabu, a ku: “Swikwembu a swi ndzi endle hi matimba, ni ku engetela, loko ntshuri wa Samariya wu ringana swandla swa tiko hinkwaro leri ndzi landzaka.” 
11 Hosi ya Israele yi hlamula yi ku: “Fambani, mi ku eka yena: ‘La tibohaka hi vamba a nga tshuki a tidzunisa kukotisa loyi a ri tshunxaka.’ ” 
12 Bene-Hadada, kuteloko a twile rito leri (a a ri karhi a nwa swin'we ni tihosi emitsongeni), a ku eka malandza ya yena: “Tilunghiseni!” Kutani va tilunghisa ku ya hlasela muti.
13 Kambe, maswivo, muprofeta a tshinelela Akabu, hosi ya Israele, a ku: “Yehovha u vula sweswo, a ku: ‘Wa vona vunyingi lebyi hinkwabyo xana? Ndzi ta byi nyiketa namuntlha emavokweni ya wena, u ta tiva leswaku hi mina Yehovha.’ ” 
14 Akabu a ku: “Swi ta endliwa hi mani xana?” Yena a hlamula a ku: “Yehovha u vurisa sweswo, a ku: ‘Hi malandza ya tindhuna ta tiko.’ ” Kutani Akabu a ku: “I mani la nga ta sungula ku lwa xana?” A hlamula a ku: “Wena.” 
15 Kavaloko Akabu a kamba malandza ya tindhuna ta tiko: A va ri vavanuna va 232; endzhaku ka vona, a kamba tiko hinkwaro, vana va Israele hinkwavo, va ri vavanuna va 7 000.
16 Kutani va huma ninhlekanhi, kambe Bene-Hadada a a ri emitsongeni, a ri karhi a nwa, a pyopyiwa ni tihosi, ti ri tihosi ta 32 leti n'wi pfunaka. 
17 Malandza ya tindhuna ta tiko ma rhanga ma huma. Kutani Bene-Hadada a rhuma vanhu va ya vutisa, kutani va ta n'wi byela, va ku: “Vanhu va humile Samariya.” 
18 Yena a ku: “Loko va humele ku rhula, va khomeni, va ha hanya; loko va humele eku lweni, va khomeni, va ha hanya!” 
19 Malandza ya tindhuna ta tiko, ma rhanga ma huma emutini, ma landziwa hi nyimpi; 
20 kutani un'wana ni un'wana a dlaya munhu, kutani Vasiriya va baleka, Vaisraele va va hlongorisa. Bene-Hadada, hosi ya Siriya, a baleka a ri henhla ka hanci swin'we ni vakhandziyi. 
21 Kutani hosi ya Israele yi huma, yi lwa ni tihanci ni makalichi, yi dlaya Vasiriya lavo tala.
22 Muprofeta a tshinelela hosi ya Israele, a ku eka yona: “Tiyise matimba u anakanya, u vona leswi u nga ta swi endla, hikuva lembe leri taka, hosi ya Siriya yi ta tlhandluka ku lwa na wena.”
23 Kutani malandza ya hosi ya Siriya ma ku eka yena: “Xikwembu xa vona i xikwembu xa tintshava hikwalaho va hi hluleke, kambe a hi lweni na vona erivaleni, va ta vona xana hi nga ka hi nga va hluri! 
24 U endla ni mhaka leyi: Susa hosi yin'wana ni yin'wana evutshan'weni bya yona, u veka kona tindhuna ta nyimpi; 
25 loko u ri wena, u tilavela nyimpi leyi fanaka ni leyi yi lahlekeke, ni tihanci leti ringanaka ni leti ngi u ri na tona ni makalichi lama ringanaka ni lawa ingi u ri na wona, hi ta lwa na vona erivaleni; hi ta vona xana hi nga ka hi nga va hluri?” Yena a va yingisa, a endlisa sweswo!
26 Lembe leri tlhandlamaka, Bene-Hadada a kamba nyimpi ya Vasiriya kutani a tlhandluka eAfeke ku ya lwa ni Vaisraele. 
27 Vana va Israele va kambiwa, na vona, va nyikiwa timbuva, kutani va famba ku ya hlangana ni Vasiriya. Vana va Israele va gova va langutene na vona va fana ni mitlhambinyana mimbirhi ya timbuti kambe Vasiriya va tate tiko. 
28 Munhu wa Xikwembu a tshinelela a byela hosi ya Israele, a ku: “Yehovha u vula sweswo, a ku: ‘Leswi Vasiriya va nga ku: “Yehovha i xikwembu xa tintshava xi nga ri xikwembu xa mikova,” ndzi ta nyiketa vunyingi hinkwabyo lebyi, emavokweni ya wena, mi ta tiva leswaku hi mina Yehovha.’ ”
29 Va gova va langutene hi masiku ya ntlhanu na mambirhi. Hi siku ra ntlhanu na mambirhi, va sungula ku lwa, vana va Israele va dlaya Vasiriya va 100 000 va milenge hi siku rin'we. 
30 Lava seleke va tsutsuma emutini wa Afeke, kutani rirhangu ra muti ri wela ehenhla ka vavanuna lava seleke va 27 000.Bene-Hadada a tsutsuma, a nghena emutini, a suka ekamareni yin'wana ku ya ekamareni yin'wana. 
31 Malandza ya yena ma ku eka yena: “Waswivo, hi swi twile leswaku tihosi ta yindlu ya Israele ti ni tintswalo. Wa nga hi pfumelela ku ambala tinguvu leto khwaxa eswifungheni swa hina, ni tingoti etinhlokweni ta hina, hi ta huma emahlweni ka hosi ya Israele: kumbe u ta ku tshika u hanya.” 
32 Kavaloko va ambala tinguvu leto khwaxa eswisutini swa vona, ni mapindza etinhlokweni, kutani va ya eka hosi ya Israele va ku: “Nandza wa wena Bene-Hadada u ri: ‘Wa nga ndzi tshika ndzi hanya!’ ” Akabu a hlamula a ku: “Wa ha hanya xana? I makwerhu!” 
33 Vanhu lava va anakanya leswinene, Kutani va hatlisa va amukela rito ra yena, va ku: “Makwerhu Bene-Hadada.” Kutani a ku: “Fambani mi n'wi tisa.” Bene-Hadada a huma a ta eka yena, kutani a n'wi khandziyisa ekalichini ya yena. 
34 Bene-Hadada a ku eka yena: “Ndzi ta ku tlherisela miti leyi tatana a yi tekeke eka tata wa wena, kutani u ta tiakela mitsendzele eDamaska kukotisa tatana a tiakeleke yona eSamariya.” Akabu a hlamula, a ku: “Loko ndzi ri mina, ndzi ta ku tshika u famba loko hi endlile xinakulobye.” Kavaloko a endla xinakulobye na yena, kutani a n'wi tshika a famba.
35 Kutani munhu un'wana exikarhi ka vana va vaprofeta a ku eka nakulobye, hi ku lerisiwa hi Yehovha: “Wa nga ndzi ba!” Kambe munhu loyi a ala ku n'wi ba. 
36 Kutani a ku eka yena: “Leswi u nga yingisangiki rito ra Yehovha, waswivo, kutakuloko u hambanile na mina, nghala yi ta ku dlaya.” Kutani a n'wi sukela, a famba, nghala yi n'wi kuma, yi n'wi dlaya.
37 A hlangana ni munhu un'wana a ku eka yena: “Wa nga ndzi ba!” Munhu loyi a n'wi ba, a n'wi ba, a n'wi tlhava.
38 Kutani muprofeta a suka a famba, a ya yima endleleni ya hosi, a tihundzula hi ku tibohela duku emahlweni ya yena. 
39 Kakuloko hosi yi hundza, a huwelela, a ku eka hosi: “Nandza wa wena a a humile nyimpi, kutani waswivo, wanuna a ndzi tshinelela, a tisa munhu, a ku: ‘Hlayisa munhu loyi, loko a pfumariwa, vutomi bya wena byi ta rihela vutomi bya yena, loko swi nga ri tano, u ta humesa talenta ya silivhere.’ 
40 Kakuloko nandza wa wena a endla swin'wana hala ni hala, munhu loyi a baleka.” Kutani hosi ya Israele yi ku eka yena: “Hi kona ku avanyisa ka wena: u avanyisile u ri wena.” 
41 Kavaloko muprofeta a hatlisa a susa duku emahlweni ya yena, kutani hosi ya Israele yi n'wi tiva leswaku a ri un'wana wa vaprofeta. Kutani a ku eka hosi: “Yehovha u vurisa, a ku: 
42 ‘Leswi u tshikeke munhu loyi ndzi n'wi yiriseke a baleka emavokweni ya wena, vutomi bya wena byi ta rihela vutomi bya yena, ni tiko ra wena ri ta rihela tiko ra yena.’ ” 
43 Kutani hosi ya Israele yi muka ekaya ka yona, yi ri ni gome, yi hlundzuka; kutani yi ya fika eSamariya.
1 TIHOSI 21
01 Endzhaku ka timhaka leti, waswivo, Naboto wa Yizriele a a ri ni nsimu ya vhinya eYizriele, kusuhi ni yindlu ya vuhosi ya Akabu, hosi ya Samariya. 
2 Kavaloko Akabu a vulavula na Naboto, a ku: “Ndzi nyike vhinya ya wena ndzi ta endla ha yona entanga, hikuva yi kusuhi ni yindlu ya mina, kutani ndzi ta ku nyika ematshan'weni ya yona, nsimu ya vhinya leyi tlulaka yona; kumbe, loko u swi rhandza, ndzi ta ku nyika mali ya yona.” 
3 Naboto a ku eka Akabu: “Hi vito ra Yehovha, ndzi nga ka ndzi nga ku nyiki ndzhaka ya vatata wa mina!” 
4 Kutani Akabu a muka endlwini ya yena a ri ni gome, a hlundzuka hikwalaho ka rito ra Naboto, wa Yizriele, loko a te: “Ndzi nga ka ndzi nga ku nyiki ndzhaka ya vatata wa mina.” A ya etlela esangwini ra yena, a fularha mombo wa yena, a nga dyanga nchumu.
5 Yezabele, nsati wa yena, a ta eka yena, a ku: “Xana u tsuvela yini, leswi u nga dyiki xinkwa xana?” 
6 Yena a ku: “Hi leswi ndzi vulavuleke na Naboto wa Yizriele, ndzi ku eka yena: ‘Ndzi xavisele vhinya ya wena, kumbe loko u swi rhandza, ndzi ta ku nyika nsimu ya vhinya ematshan'weni ya yona.’ Kambe u te: ‘Ndzi nga ka ndzi nga ku nyiki nsimu ya mina.’ ” 
7 Kutani Yezabele, nsati wa yena, a ku: “Xana kunene hi wena la fumaka sweswi etikweni ra Israele xana? Pfuka u dya swakudya, u tsaka; mina ndzi ta ku nyika nsimu ya vhinya ya Naboto wa Yizriele.”
8 Kavaloko a tsala mapapila hi vito ra Akabu, a ma nameka hi mfungho wa yena; kutani a rhuma mapapila lawa eka vakulukumba ni ka tindhuna leti akeke na Naboto emutini wa yena. 
9 A a tsarile emapapileni, a ku: “Lerisani nkhuvo wa ku titsona swakudya, mi veka Naboto emahlweni ka tiko, 
10 mi veka ni vanhu vambirhi lavo biha emahlweni ka yena, leswaku va vula vumbhoni ehenhla ka yena, va ku: ‘U rhukanile Xikwembu ni hosi.’ Kutani mi n'wi humesela ehandle, mi n'wi khandla hi maribye, a fa.”
11 Vavanuna va muti wa yena, vakulukumba ni tindhuna, lava akeke emutini wa yena, va endla hilaha Yezabele a va leriseke hakona, hilaha ku tsariweke hakona emapapileni lawa a va rhumeleke wona. 
12 Va lerisa nkhuvo wa ku titsona swakudya, va veka Naboto emahlweni ka tiko, 
13 kutani vanhu vambirhi lavo biha va ta tshamisa emahlweni ka yena; vanhu vo biha lava, va vula vumbhoni ehenhla ka Naboto, emahlweni ka tiko, va ku: “Naboto u rhukanile Xikwembu ni hosi.” Kutani va n'wi humesela ehandle ka muti, va n'wi khandla hi maribye, a fa.
14 Kavaloko va tivisa Yezabele, va ku: “Naboto u khandliwe hi maribye a ko a fa.” 
15 Yezabele, kuteloko a twile leswaku Naboto u khandliwe hi maribye, u file, a ku eka Akabu: “Pfuka, u ya teka nsimu ya vhinya ya Naboto wa Yizriele la aleke ku ku nyika yona hi mali, hikuva Naboto a nga ha ri kona, u file.” 
16 Loko Akabu a twa leswaku Naboto u file, a pfuka, a ngirimela ensin'wini ya Naboto, wa Yizriele, ku ya yi teka.
17 Kavaloko rito ra Yehovha ri ya eka Eliya wa Tixibe, ri ku: 
18 “Pfuka u ngirimela ku ya hlangana na Akabu hosi ya Israele, leyi fumaka eSamariya, hi loyi ensin'wini ya Naboto, laha a ngirimeleke kona ku yi teka. 
19 U ta ku eka yena: ‘Yehovha u vurisa sweswo, a ku: “A hi wena mudlayi ni muyivi xana?” ’ Kutani u ta ku eka yena: ‘Yehovha u ri: “Laha timbyana ti nantsweke ngati ya Naboto, hi kona timbyana ti nga ta nantswa ngati ya wena kunene!” ’ ” 
20 Akabu a ku eka Eliya: “Xana u ndzi kumile, nala wanga?” Eliya a ku: “Ndzi ku kumile hikuva u tixavisile ku endla leswo biha emahlweni ka Yehovha! 
21 Waswivo, ndzi ta tisa khombo ehenhla ka wena, ndzi ta ku kukula, ndzi heta mani na mani la nga wa Akabu, hambi la bohiweke, hambi la tshunxekeke eIsraeleni; 
22 Ndzi ta fanisa yindlu ya wena ni yindlu ya Yerobuwamu, n'wana Nebati, ni yindlu ya Baaxa, n'wana Ahiya, hikuva u ndzi hlundzukisile, u dyohisile Israele. 
23 Yehovha a vulavula ni le henhla ka Yezabele, a ku: ‘Timbyana ti ta dya Yezabele ekusuhi ni rirhangu ra Yizriele.’ 
24 Munhu wa Akabu la nga ta fa emutini, timbyana ti ta n'wi dya, ni la nga ta fa enhoveni tinyanyana ta tilo ti ta n'wi dya.”
25 Kunene a ku vanga na hosi kukotisa Akabu la tixaviseke ku endla leswo biha emahlweni ka Yehovha, hikuva Yezabele, nsati wa yena a a n'wi kucetela. 
26 U endlile leswo biha ku tlurisa hi ku landza swifaniso swa swikwembu, ni ku endla hinkwaswo leswi endliweke hi Vaamori, lava Yehovha a va hlongoleke emahlweni ka vana va Israele.
27 Akabu, kuteloko a yingisile marito lawa, a handzula tinguvu ta yena, a ambala nguvu yo khwaxa a titsona swakudya; a tilata a ri ni nguvu yo khwaxa, a famba khwatsi. 
28 Kavaloko rito ra Yehovha ri ya eka Eliya wa Tixibe, ri ku: 
29 “Xana u swi vonile hilaha Akabu a titsongahateke hakona emahlweni ka mina xana? Leswi a titsongahateke emahlweni ka mina, ndzi nga ka ndzi nga tisi khombo eku hanyeni ka yena; ndzi ta tisela yindlu ya yena khombo hi masiku ya n'wana wa yena.”
1 TIHOSI 22
01 Tiko ri etlela hi malembe manharhu, ku nga ri na ku lwa exikarhi ka Vasiriya na Israele. 
2 Hi lembe ra vunharhu, Yoxafati, hosi ya Yuda, a ngirimela eka hosi ya Israele. 
3 Hosi ya Israele yi ku eka malandza ya yena: “Xana a mi tivi leswaku Ramoto wa Giliyadi i wa hina xana? Kambe a hi endli nchumu ku wu teka emavokweni ya hosi ya Siriya!” 
4 Kutani a ku eka Yoxafati: “Xana u nga huma nyimpi na mina ku ya hlasela Ramoto wa Giliyadi xana?” Yoxafati a hlamula a ku eka hosi ya Israele: “Mina, ndzi fana na wena; tiko ra mina ri fana ni tiko ra wena, ni tihanci ta mina ti fana ni tihanci ta wena.”
5 Kambe Yoxafati a ku eka hosi ya Israele: “Wa nga rhanga ku vutisa rito ra Yehovha.” 
6 Kavaloko hosi ya Israele yi hlengeleta vaprofeta, va lava ku va mune wa madzana, kutani a ku eka vona: “Xana ndzi nga ya hlasela Ramoto wa Giliyadi, kumbe ndzi nga yi xana?” Kutani va ku: “Tlhandluka, Yehovha u ta wu nyiketa emavokweni ya hosi.” 
7 Yoxafati a engeta a ku: “Xana a ka ha ri na muprofeta un'wana wa Yehovha leswaku hi n'wi vutisa ha yena-ke?” 
8 Hosi ya Israele yi ku eka Yoxafati: “Ka ha sele munhu un'we loyi hi nga vutisaka Yehovha ha yena; kambe ndza n'wi venga hikuva a nga ndzi bvumbheri swo saseka, kambe leswo biha: I Mikaya, n'wana Imila.” Yoxafati a ku: “Hosi yi nga tshuki yi vula sweswo!” 
9 Kavaloko hosi ya Israele yi vitana nandza, yi ku eka yena: “Ndzi vitanele sweswi Mikaya, n'wana Imila.”
10 Hosi ya Israele na Yoxafati, hosi ya Yuda, a va tshamisile, un'wana ni un'wana exiluvelweni xa yena, va ambarile tinguvu ta vuhosi, va ri exivuyeni, enyangweni ya Samariya, kutani vaprofeta hinkwavo a va bvumbha emahlweni ka vona. 
11 Sedekiyasi, n'wana Kenana, a a tiendlele timhondzo ta nsimbhi, a ku: “Yehovha u vula sweswo, u ri: ‘Hi timhondzo leti, u ta lwa ni Vasiriya, u ko u va heta.’ ” 
12 Kutani vaprofeta hinkwavo a va bvumbha sweswo, va ku: “Tlhandlukela eRamoto wa Giliyadi, u ta hlula, Yehovha u ta wu nyiketa emavokweni ya hosi.”
13 Nandza la fambeke ku ya vitana Mikaya a ku eka yena: “Waswivo, vaprofeta va ve nomu wun'we ku bvumbhela hosi leswo saseka. Rito ra wena a ri fane ni rito ra un'wana wa vona, u vula swo saseka!” 
14 Mikaya a hlamula, a ku: “Yehovha wa hanya, lexi Yehovha a nga ta ndzi byela xona, ndzi ta xi vula.”
15 Kuteloko a fikile ehosini, hosi yi ku eka yena: “Wee Mikaya, xana hi nga ya hlasela Ramoto wa Giliyadi kumbe hi nga yi-ke?” A hlamula a ku eka yena: “Tlhandluka, u hlula, kutani Yehovha u ta wu nyiketa emavokweni ya hosi.” 
16 Hosi yi ku eka yena: “Ndzi ta ku hlambanyisa kangani leswaku u ndzi byela ntsena leswi tiyeke hi vito ra Yehovha xana?” 
17 Kutani Mikaya a ku: “Ndzi vonile Vaisraele hinkwavo va hangalakile etintshaveni kukotisa tinyimpfu leti nga riki na murisi. Kutani Yehovha a ku: ‘Vanhu lava, a va na n'wini, un'wana ni un'wana a a tlhele hi ku rhula endlwini ya yena.’ ” 
18 Kutani hosi ya Israele yi ku eka Yoxafati: “A ndzi ku byelanga xana? A nga ndzi bvumbheli swo saseka kambe a ndzi bvumbhela leswo biha ntsena.”
19 Kutani Mikaya a ku: “Hikwalaho, yingisa rito ra Yehovha: Ndzi vonile Yehovha a tshamisile exiluvelweni xa yena, a ri ni vandla hinkwaro ra matilo ekusuhi na yena exineneni ni le ximatsini. 
20 Kutani Yehovha a ku: ‘I mani la nga ta kanganyisa Akabu leswaku a tlhandlukela eRamoto wa Giliyadi a ya fa kona?’ Kutani un'wana a vula swo karhi; un'wana a vula swo karhi. 
21 Kavaloko moya wun'wana wu huma, wu yima emahlweni ka Yehovha, wu ku: ‘Mina ndzi ta ya, ndzi n'wi kanganyisa.’ Yehovha a ku eka yena: ‘Hi mukhuva wihi xana?’ 
22 Wu ku: ‘Ndzi ta huma ndzi va moya wa vunwa emilon'wini ya vaprofeta va yena hinkwavo.’ Yehovha a ku: ‘U ta n'wi kanganyisa, u n'wi hlula: Huma, u ya endlisa sweswo.’ 
23 Sweswi, waswivo, Yehovha u nghenisile moya wa vunwa emilon'wini ya vaprofeta va wena hinkwavo lava. Kambe Yehovha u vurile leswo biha ehenhla ka wena.”
24 Kavaloko Sedekiyasi, n'wana Kenana, a tshinelela Mikaya a n'wi phakata rhama, a ku: “Xana moya wa Yehovha wu humise ku yini eka mina wu vulavula na wena-ke?” 
25 Kutani Mikaya a ku: “U ta swi vona siku leri u nga ta huma ekamareni yin'wana ku ya tumbela ekamareni yin'wana.”
26 Kutani hosi ya Israele yi ku eka nandza un'wana: “Khoma Mikaya, u n'wi yisa eka Amoni, ndhuna ya muti, ni ka Yowasi, n'wana wa hosi, u ku eka vona: 
27 ‘Hosi yi vurisa sweswo, yi ku: “Nghenisani munhu loyi, ekhotsweni, mi n'wi phamela vuswa ni mati ya khombo, ndzi ko ndzi vuya hi ku rhula.” ’ ” 
28 Kutani Mikaya a ku: “Kungakuloko u vuya hi ku rhula, Yehovha a nga vulavulanga ha mina.” A engeta a ku: “N'wina, matiko, yingisani hinkwenu!”
29 Hosi ya Israele yi tlhandlukela eRamoto wa Giliyadi na Yoxafati, hosi ya Yuda. 
30 Kutani hosi ya Israele yi ku eka Yoxafati: “Ndzi ta tihundzula ku ya enyimpini; kambe wena ambala mabaji ya wena ya vuhosi.” Kavaloko hosi ya Israele yi tihundzula, yi ya enyimpini.
31 Hosi ya Siriya a yi lerisile tindhuna ta makalichi ya yena ti ri ta makume manharhu na timbirhi, yi ku: “Mi nga tshuki mi pfuka munhu hambi lontsongo, hambi lonkulu, loko yi nga ri hosi ya Israele ntsena.” 
32 Kuteloko tindhuna ta makalichi ti vona Yoxafati, ti ku: “Kunene i hosi ya Israele!” Kutani ti n'wi tshinelela ku n'wi dlaya kambe Yoxafati a huwelela. 
33 Tindhuna ta makalichi, loko ti vona leswaku a yi nga ri hosi ya Israele, ti n'wi sukela ti n'wi tshika.
34 Kavaloko munhu a copa nseve hi vurha, a nga kongomisi munhu, kutani a tlhava hosi ya Israele, laha tinsimbhi ta xisirhelo xa yena ti hlanganaka kona. Kutani Akabu a ku eka mufambisi wa yena: “Hundzuka, u ndzi humesa enyimpini, hikuva ndzi tlhaviwile.” 
35 Ku lwa ku va lokukulu siku lero, kutani hosi yi etlerisiwa ekalichini ya yena emahlweni ka Vasiriya, kakuloko dyambu ri pela, a fa. Ngati ya mbanga ya yena yi halakela ekalichini. 
36 Loko dyambu ri pela, ku huweleriwa emixaxeni hinkwayo, va ku: “Un'wana ni un'wana a a ye emutini wa yena ni le tikweni ra yena.”
37 Hosi yi fa, kutani va n'wi yisa eSamariya, va lahla hosi eSamariya. 
38 Va ya hlantswa kalichi etiveni ra Samariya, kutani timbyana ti ta ta nantswa ngati ya Akabu, laha tinghwavava ti hlambaka kona, hilaha Yehovha a nga vula hakona.
39 Leswi seleke swa timhaka ta Akabu, ni hinkwaswo leswi a swi endleke, ni yindlu ya timhondzo ta tindlopfu leyi a yi akeke, ni miti hinkwayo leyi a yi akeke, xana a swi tsariwanga ebukwini ya Tikronika ta tihosi ta Israele xana? 
40 Akabu a tilata ni vatata wa yena; kutani Ahaziya, n'wana wa yena, a fuma ematshan'weni ya yena.
41 Yoxafati n'wana Asa, a sungula ku fuma etikweni ra Yuda hi lembe ra vumune ra Akabu, hosi ya Israele. 
42 Yoxafati a a ri munhu wa malembe ya 35 loko a sungula ku fuma; a fuma hi malembe ya 25 eYerusalema; vito ra mana wa yena a a ri Azuba n'wana Xilihi. 
43 A famba endleleni hinkwayo ya Asa, tata wa yena; a nga hambukanga, kambe a endla leswo lulama emahlweni ka Yehovha. 
44 Ntsena tindlu ta switsunga ti nga hlanhliwanga: tiko ri tshama ri hisa mirhi ya risuna eswitsungeni. 
45 Kambe Yoxafati a rhula ni hosi ya Israele.
46 Leswi seleke swa timhaka ta Yoxafati, ni mitirho ya yena, ni tinyimpi leti a ti humeke, xana a swi tsariwanga ebukwini ya Tikronika ta tihosi ta Yuda xana? 
47 A susa etikweni ra Yuda vavanuna lava hlawuleriweke vuoswi, lava ha seleke emasikwini ya Asa, tata wa yena. 
48 Kambe a ku nga ri na hosi etikweni ra Edomu; ku fuma mulanguteri. 
49 Yoxafati a aka tingalava a Tarxixi ku ya lava nsuku eOfiri; kambe a va yanga kona, hikuva tingalava ti onhaka Esiyoni-Gebere. 
50 Kavaloko Ahaziya, n'wana Akabu, a ku eka Yoxafati: “Malandza ya mina a ma fambe ni malandza ya wena etingalaveni.” Kambe Yoxafati a ala.
51 Yoxafati a tilata ni vatata wa yena, a lahliwa ni vatata wa yena emutini wa Davhida, tata wa yena; kutani Yoramu, n'wana wa yena, a fuma ematshan'weni ya yena.
52 Ahaziya, n'wana Akabu, a sungula ku fuma ehenhla ka Israele eSamariya, hi lembe ra 17 ra Yoxafati, hosi ya Yuda, a fuma ehenhla ka Israele hi malembe mambirhi.
53 A endla leswo biha emahlweni ka Yehovha, a famba endleleni ya tata wa yena, ni le ndleleni ya mana wa yena, ni le ndleleni ya Yerobuwamu, n'wana Nebati, la nga dyohisa Israele. 
54 A tirhela Baali, a khinsama emahlweni ka yena, kutani a hlundzukisa Yehovha, Xikwembu xa Israele, hilaha tata wa yena a endleke hakona.
2 TIHOSI 1
01 Kuteloko Akabu a file, Mowabu a pfukela Israele.
2 Ahaziya a wa hi fasitere ra yindlu ya yena leyi tlakukeke, leyi ngi yi ri Samariya, kutani a vabya. A rhuma tintsumi, a ku eka tona: “Fambani, mi ya vutisa Baala-Zebubu, xikwembu xa Ekroni, ndzi ta tiva xana ndzi ta hanya evuvabyini lebyi.” 
3 Ntsumi ya Yehovha yi ku eka Eliya wa Tixibe: “Pfuka u ya hlangana ni tintsumi ta hosi ya Samariya, u ku eka tona: ‘Xana a ku na Xikwembu etikweni ra Israele, leswi mi fambaka mi ya vutisa Baala-Zebubu, xikwembu xa Ekroni?’ 
4 Hikwalaho, Yehovha u vurisa sweswo, a ku: ‘U nga ka u nga pfuki esangwini leri u etlelaka eka rona, hikuva u ta fa kunene.’ ” Kavaloko Eliya a suka.
5 Tintsumi ti tlhelela eka Ahaziya, kutani a ku eka tona: “Mi tlhelela yini-ke?” 
6 Va ku eka yena: “Munhu u tlhandlukile ku ta hlangana na hina, a ku eka hina: ‘Tlhelelani eka hosi leyi mi rhumeke, mi ku eka yona: Yehovha u vurisa sweswo, a ku: “Xana a ku na Xikwembu etikweni ra Israele, leswi u hi rhumaka ku ya vutisa Baala-Zebubu, xikwembu xa Ekroni xana? Hikwalaho u nga ka u nga ha pfuki esangwini leri u etlelaka eka rona hikuva u ta fa kunene.” ’ ” 
7 Ahaziya a ku eka vona: “Munhu la nga hlangana na n'wina, a mi byela marito lawa, hi lowo yini-ke?” 
8 Va ku eka yena: “I munhu la ambaleke mavoya, a tibohe xisuti hi vamba ra dzovo.” Kutani a ku: “I Eliya wa Tixibe.”
9 Kavaloko a rhuma eka Eliya, ndhuna ya ntlhanu wa makume, yi ri ni vanhu va yona va ntlhanu wa makume; yi tlhandluka eka yena, yi n'wi kuma a tshamisile enhlohlorhini ya ntshava, kutani yi ku eka yena: “Munhu wa Xikwembu! Hosi yi ku: ‘Xika!’ ” 
10 Eliya a hlamula a ku eka ndhuna ya ntlhanu wa mahume: “Loko ndzi ri munhu wa Xikwembu, a ku xike ndzilo wu huma etilweni, wu ku hisa, wena ni vanhu va wena va ntlhanu wa makume.” Kavaloko ndzilo wu huma etilweni, wu n'wi hisa ni vanhu va yena va ntlhanu wa makume.
11 Ahaziya a engeta a rhuma eka yena ndhuna yin'wana ya ntlhanu wa makume, yi ri ni vanhu va yona va ntlhanu wa makume; yi vulavula, yi ku eka Eliya: “Munhu wa Xikwembu, hosi yi ri: ‘Hatlisa u xika!’ ” 
12 Eliya a hlamula a ku eka vona: “Loko ndzi ri munhu wa Xikwembu, a ku xike ndzilo, wu huma etilweni, wu ku hisa, wena ni vanhu va wena va ntlhanu wa makume.” Kavaloko ndzilo wa Xikwembu wu huma etilweni, wu n'wi hisa, yena, ni vanhu va yena va ntlhanu wa makume.
13 Ahaziya a engeta a rhuma ndhuna ya vunharhu ya ntlhanu wa makume, yi ri ni vanhu va yona va ntlhanu wa makume. Ndhuna leya vunharhu, yi tlhandluka; kuteloko yi fikile yi khinsama hi matsolo ya yona emahlweni ka Eliya, yi n'wi khongela, yi ku eka yena: “Munhu wa Xikwembu! Wa nga tsetselela moya wa mina ni mimoya ya vanhu lava va ntlhanu wa makume, malandza ya wena! 
14 Waswivo, ndzilo lowu humaka etilweni, wu hisile tindhuna leto rhanga letimbirhi, ni vanhu va tona va ntlhanu wa makume; kambe sweswi, wanga tsetselela moya wanga.” 
15 Kutani ntsumi ya Yehovha yi ku eka Eliya: “Xika na yena, u nga n'wi chavi.” Eliya a pfuka, a ngirimela na yona ehosini. 
16 Kavaloko a ku eka yona: “Yehovha u vurisa, a ku: ‘Hikuva u rhumile tintsumi ku ya vutisa Baala-Zebubu, xikwembu xa Ekroni, (kasi a ku na Xikwembu etikweni ra Israele, ku hetisa rito ra xona xana?), u nga ka u nga pfuki esangwini leri u etleleke eka rona hikuva u ta fa.’ ”
17 Ahaziya a fa hilaha Yehovha a nga vula hakona hi Eliya, kutani Yoramu a fuma ematshan'weni ya yena hi lembe ra vumbirhi ra Yehoramu, n'wana Yoxafati, hosi ya Yuda; hikuva a a nga ri na n'wana wa wanuna. 
18 Leswi seleke swa timhaka ta Ahaziya ni leswi a swi endleke, xana a swi tsariwanga ebukwini ya Tikronika ta tihosi ta Israele xana?
2 TIHOSI 2
01 Kakuloko Yehovha, a tlhandlukisa Eliya etilweni hi xihuhuri, Eliya a a sukile eGiligala, a ri na Elixa. 
2 Eliya a ku eka Elixa: “Tshama la, hikuva Yehovha u ndzi rhumela eBetele.” Elixa a ku: “Yehovha wa hanya, ni moya wa wena wa hanya, ndzi nga ka ndzi nga ku tshiki. 
3 Kavaloko va ngirimela eBetele.” Vana va vaprofeta lava ngi va ri eBetele va huma va ta eka Elixa, va ku eka yena: “Xana wa swi tiva leswaku namuntlha Yehovha u ta tlakusa hosi ya wena ehenhla?” Kutani a ku: “Ndza swi tiva na mina: miyelani.” 
4 Kutani Eliya a ku eka yena: “Wa nga tshama la, wee Elixa, hikuva Yehovha a ndzi rhuma eYeriko.” Yena a hlamula, a ku: “Yehovha wa hanya, ni moya wa wena wu hanya, ndzi nga ka ndzi nga ku tshiki.” Kavaloko va fika eYeriko. 
5 Kutani vana va vaprofeta lava ngi va ri Yeriko, va tshinelela Elixa, va ku eka yena: “Xana wa swi tiva leswaku namuntlha Yehovha u ta tlakusela hosi ya wena ehenhla?” Kutani a ku: “Ndza swi tiva na mina: miyelani.” 
6 Kutani Eliya a ku eka yena: “Wa nga tshama la, hikuva Yehovha a ndzi rhuma eYordani.” Yena a hlamula, a ku: “Yehovha wa hanya ni moya wa wena wa hanya, ndzi nga ka ndzi nga ku tshiki.” Kutani va famba swin'we. 
7 Kutani vanhu va ntlhanu wa makume va vana va vaprofeta va ta, va yima emahlweni ka vona va ri ekulenyana; loko va ri vona havambirhi va yima eribuwini ra Yordani. 
8 Kavaloko Eliya a teka jasi ra yena, a ri petsa, a ba ha rona mati ya nambu, kutani ma avana hala ni hala; va pela havambirhi laha ku omeke.
9 Kuteloko va perile, Eliya a ku eka Elixa: “Kombela lexi u xi rhandzaka ku endleriwa hi mina, ndzi nga si tlakuriwa, ndzi hambana na wena.” Elixa a ku: “Ndzi kombela ku averiwa moya wa wena kambirhi.” 
10 Eliya a ku: “U kombele xilo lexikulu! Kambe loko u ndzi vona ndzi tlhandlukisiwa, u ta endleriwa sweswo; kambe loko u nga ndzi voni, swi nga ka swi nga vi tano.”
11 Kakuloko va ha famba va vulavula, ku ta golonyi ya ndzilo, ni tihanci ta ndzilo swi va hambanyisa kutani Eliya a tlhandlukela etilweni exihuhurini. 
12 Elixa a ri karhi a n'wi languta, a huwelela a ku: “Tatana, tatana! Golonyi ya Israele ni tihanci ta yona!” Kutani a nga ha n'wi voni. Kavaloko Elixa a khoma tinguvu ta yena a ti handzula hi le xikarhi. 
13 Kutani a teka jasi ra Eliya leri a ri tshikeke ri wa ehansi, a tlhela, a ya yima eribuwini ra Yordani. 
14 Kavaloko a teka jasi ra Eliya leri weke, a ba ha rona mati, a ku: “Yehovha, Xikwembu xa Eliya, u kwihi xana?” Sweswo a ba na yena mati, kutani ma avana hala ni hala, Elixa a pela.
15 Vana va vaprofeta lava ngi va ri eYeriko va langutene na yena, kuteloko va n'wi vona, va ku: “Moya wa Eliya wu tshame eka Elixa.” Va ya hlangana na yena, kutani va khinsama ehansi emahlweni ka Yena. 
16 Va ku eka yena: “Waswivo, exikarhi ka malandza ya wena, ku ni vavanuna va matimba va ntlhanu wa makume; u nga va pfumelela ku ya lava hosi ya wena, hikuva kumbe moya wa Yehovha wu n'wi vutlile, wu ya n'wi hoxa etintshaveni, kumbe enkoveni.” Yena a ku: “Mi nga tshuki mi va rhuma.” 
17 Kambe va n'wi sindzisa ngopfu, kutani a ku: “Va rhumeni.” Va rhuma vavanuna va ntlhanu wa makume va ya n'wi lava hi masiku manharhu, kambe a va n'wi kumanga. 
18 Kuteloko va vuyile eka Elixa la tshameke eYeriko, a ku eka vona: “Xana a ndzi mi byelanga, ndzi ku: ‘Mi nga tshuki mi ya.’?”
19 Kavaloko vanhu va muti va ku eka Elixa: “Ku sasekile ku tshama emutini lowu, hilaha hosi yanga yi swi vonaka hakona, ntsena mati ma bihile ni tiko i ra nyumba.” 
20 Kutani a ku: “Ndzi tiseleni nkambana lowuntshwa, mi chela munyu eka wona.” Va n'wi tisela wona. 
21 Kavaloko a huma, a ya exihlobyeni xa mati, a hoxa munyu kona, a ku: “Yehovha u vurisa sweswo, a ku: ‘Ndzi sasekisa mati lawa. Ku nga ka ku nga ha humi rifu eka wena ni ndlala.’ ” 
22 Kutani mati ma sasekisiwa, ma va manene ku fika namuntlha, hilaha Elixa a nga vula hakona.
23 A suka kona, a ya eBetele, kutani kakuloko a tlhandluka hi ndlela, varisanyana va huma emutini, va n'wi hleka, va ku: “Tlhandluka, wee mpandhla! Tlhandluka wee mpandhla!” 
24 Yena a hundzuluka, a va vona, a va rhukana hi vito ra Yehovha. Kutani tibere timbirhi ti huma exihlahleni, ti handzulela varisanyana va mune wa makume na vambirhi exikarhi ka vona. 
25 A suka kona, a ya entshaveni ya Karmele, kutani a tlhela a ya eSamariya.
2 TIHOSI 3
01 Yoramu, n'wana Akabu, a fuma etikweni ra Israele eSamariya hi lembe ra 18 ra Yoxafati, hosi ya Yuda, a fuma hi malembe ya khume na mambirhi. 
2 A endla leswo biha emahlweni ka Yehovha, ntsena ku nga ri kukotisa tata wa yena ni mana wa yena; hikuva u susile xifaniso xa Baali lexi tata wa yena a xi endleke. 
3 Ntsena a namarhela swidyoho swa Yerobuwamu, n'wana Nebati, leswi a dyohiseke Israele ha swona, a nga swi fularhelanga.
4 Mexa, hosi ya Mowabu, a a fuwe tinyimpfu, kutani a a hamba a humesela hosi ya Israele ndzuvo wa swinyimpfana swa 100 000 ni tinyimpfu ta 100 000, swi ri ni voya bya swona. 
5 Kuteloko Akabu a file, hosi ya Mowabu a pfuka hosi ya Israele. 
6 Kavaloko hosi Yoramu a huma eSamariya, a kamba nyimpi hinkwayo ya Israele. 
7 Kutani a suka a famba, a rhumela Yoxafati, hosi ya Yuda, tintsumi, a ku: “Hosi ya Mowabu yi ndzi pfukile; xana u ta famba na mina, hi ya lwa na Mowabu xana?” Yena a ku: “Ndzi ta famba kukota wena; ni tiko ranga ri ta va kukota tiko ra wena, ni tihanci ta mina ti va kukota tihanci ta wena.” 
8 Kutani a ku: “Hi ta famba hi ndlela yihi xana?” Yoramu a ku: “Hi ndlela ya mananga ya Edomu.”
9 Hosi ya Israele yi suka yi ri ni hosi ya Yuda ni hosi ya Edomu. Kuteloko va fambile masiku ya ntlhanu na mambirhi, nyimpi ni swifuwo leswi va landzeke swi pfumala mati. 
10 Kutani hosi ya Israele yi ku: “Yo! Mowabu!” 
11 Yoxafati a ku: “A ku na muprofeta wa Yehovha haleno, leswaku hi vutisa Yehovha ha yena-ke?” Kavaloko nandza un'wanyana wa hosi ya Israele a hlamula, a ku: “Ku na Elixa, n'wana Xafati la ngi a chela mati emavokweni ya Eliya.” 
12 Yoxafati a ku: “Rito ra Yehovha ri na yena.” Kutani hosi ya Israele na Yoxafati, ni hosi ya Edomu, va ngirimela eka yena.
13 Elixa a ku eka hosi ya Israele: “Ndzi ni mhaka yihi na wena-ke? Yana eka vaprofeta va tata wa wena, ni le ka vaprofeta va mana wa wena!” Hosi ya Israele yi ku eka yena: “E-e, hikuva Yehovha u vitanile tihosi letinharhu ku ti nyiketa emavokweni ya Mowabu.” 
14 Elixa a ku: “Yehovha wa mavandla, loyi ndzi yimaka emahlweni ka yena wa hanya! Loko ku nga ri hikwalaho ka Yoxafati, hosi ya Yuda, ingi ndzi nga ku languti, ndzi nga ku voni. 
15 Kambe sweswi, ndzi tiseleni la tivaka ku yimba haripa.” Kutani kakuloko muyimbi a yimba, voko ra Yehovha ri va ehenhla ka Elixa. 
16 Kutani a ku: “Yehovha u vurisa sweswo, a ku: ‘Celani makhele layo tala enkoveni lowu!’ 
17 Hikuva Yehovha u vurisa sweswo, a ku: ‘Mi nga ka mi nga voni moya, mi nga ka mi nga voni mpfula, kambe xinkobyana lexi, xi ta tala hi mati, mi ta nwa n'wina ni mitlhambi ya n'wina, ni swifuwo swa n'wina.’ 
18 Kambe i xilo lexitsongo emahlweni ka Yehovha, a ta engeta a nyiketa Mowabu emavokweni ya n'wina: 
19 Mi ta hlasela miti hinkwayo ya makhokholo, ni miti hinkwayo ya tinhenha, mi ta tsema mirhi hinkwayo leyo saseka, mi siva swihlovo hinkwaswo swa mati, mi onha masimu hinkwawo layo saseka hi maribye.”
20 Kute nimixo, hi nkarhi wa ku humesa gandzelo, maswivo, mati ma ta hi ndlela ya Edomu, tiko ri tala hi mati. 
21 Vamowabu hinkwavo, kuteloko va swi twile leswaku tihosi leti a ti tlhandlukile ku lwa na vona, va hlengeletana, va yima endzilakaneni va ri hinkwavo lava hlomeke ni van'wana. 
22 Va pfuka nimixo kutani kakuloko dyambu ri tsuvuka ehenhla ka mati, Vamowabu va vona emahlweni ka vona mati layo tshwuka kukotisa ngati. 
23 Kutani va ku: “I ngati! Tihosi ti dlayanile ti tlhavanile! Sweswi, n'wee Vamowabu a hi phangeni!” 
24 Kuteloko va fika emixaxeni ya Israele, Vaisraele va pfuka, va lwa ni Vamowabu, kutani va tsutsuma emahlweni ka vona; va Israele va nghena etikweni ra vona, va heta Vamowabu. 
25 Va mbundzuxa miti, kutani wanuna un'wana ni un'wana a hoxa ribye ra yena emasin'wini hinkwawo layo saseka, va ma tata, va siva swihlovo hinkwaswo swa mati, va tsema ni mirhi hinkwayo leyo saseka; lava hoxaka hi swipelupelu va rhendzela Kiri-Harasete, va wu hlasela, va tshika maribye ntsena eka wona.
26 Hosi ya Mowabu, kuteloko yi vonile leswaku ya hluriwa, yi teka na yona vavanuna va 700 lava hlomeke va lava ku huma etlhelo ra hosi ya Edomu, kambe va tsandzeka. 
27 Kavaloko yi teka n'wana wa yona wa mativula, loyi a faneleke ku fuma ematshan'weni ya yona, yi n'wi humesa yi endla gandzelo leri hisiwaka ha yena erirhangwini. Kutani ku holova lokukulu ku va kona exikarhi ka Vaisraele, va tshika hosi ya Mowabu, va suka va tlhelela etikweni ra vona.
2 TIHOSI 4
01 Kutani wansati exikarhi ka vasati va vana va vaprofeta a huwelela eka Elixa, a ku: “Nandza wa wena, la ngi a ri nuna wa mina, u file; Wa swi tiva leswaku a a ri munhu la chavaka Yehovha. Kambe loyi a n'wi lombeke u tile ku teka vana va mina vambirhi a ta va endla makhumbi ya yena.” 
2 Elixa a ku eka yena: “Ndzi nga ku pfuna ha yini-ke? Ndzi byele lexi u nga na xona ekaya.” Yena a hlamula, a ku: “Nandza wa wena a nga na nchumu endlwini, loko xi nga ri ximbitana xa mafurha.” 
3 Kutani Elixa a ku: “Famba u ya lomba timbita emutini, eka hinkwavo lava akeke na wena, timbita leti nga riki na nchumu, ti ri leto tala. 
4 Kutakuloko u nghenile, u tipfalela endlwini ni vana va wena, u chela etimbiteni hinkwato leti, va ya veka leti teleke.” 
5 Kutani wansati a suka, a famba, a ya tipfalela endlwini ni vana va yena; vona a va n'wi tisela timbita, yena a chela. 
6 Kuteloko timbita ti tatiwile, a ku eka n'wana wa yena: “Ndzi tisele mbita yin'wana.” Kambe yena a ku: “A ka ha ri na mbita.” Kutani mafurha ma yima. 
7 Kavaloko a suka a ya tivisa munhu wa Xikwembu; yena a ku: “Famba u ya xavisa mafurha, u riha nandzu wa wena, kutani hi leswi seleke u ta hanya wena ni vana va wena.”
8 Hi siku rin'wana, Elixa a a hundza eXuneme; wansati wa mufuwi a a ri kona, kutani a n'wi sindzisa ku dya swakudya. Siku rin'wana ni rin'wana, loko a hundza, a ya dya eka yena. 
9 Kutani wansati a ku eka nuna wa yena: “Waswivo, ndza tiva leswaku munhu la hambukelaka eka hina hi masiku hinkwawo, i munhu wa Xikwembu. 
10 A hi akeni xiyindlwana lexi tlakukeke ekhumbini hi n'wi lunghisela kona xilawu ni tafula, ni xitshamo ni rivoni, a ta tiva ku etlela kona loko a hi endzela.” 
11 Kute siku rin'wana Elixa a ta, a ya etlela endlwini leyi tlakukeke. 
12 Kutani a ku eka Gehazi, nandza wa yena: “Vitana wansati loyi wa Xuneme.” Yena a ya n'wi vita, kutani wansati a ta a yima emahlweni ka yena. 
13 Elixa a ku eka Gehazi: “N'wi byele, u ku: ‘Waswivo, u hi amukerile swinene ndzi nga ku pfuna ha yini xana; Xana u rhandza ku vulavuleriwa ehosini, kumbe eka ndhuna ya nyimpi xana?’ ” Yena a ku: “Ndzi akile exikarhi ka tiko ra mina.” Kutani Elixa a ku: 
14 “Hi nga n'wi endlela yini xana?” Gehazi a hlamula a ku: “Kambe kunene a nga na n'wana, ni nuna wa yena u dyuhele.” 
15 Kutani a ku: “N'wi vite.” A n'wi vita, kutani a ta, a yima enyangweni. 
16 Elixa a ku eka yena: “Haxawu, hi nkarhi lowo, u ta ntswontswa n'wana.” Yena a ku: “E-e, hosi yanga, u nga hembeli nandza wa wena!” 
17 Kavaloko wansati loyi a tika nyimba, kutani a veleka n'wana wa wanuna, enkarhini wolowo, hi lembe leri tlhandlamaka, hilaha Elixa a n'wi byeleke hakona. 
18 N'wana a kula; kutani siku rin'wana a huma ku ya vona tata wa yena emasin'wini eka vatshoveri. 
19 Kavaloko a ku eka tata wa yena: “Nhloko yanga! Nhloko yanga!” Yena a ku eka nandza wa yena: “N'wi tlakule, u n'wi heleketa eka mana wa yena.” 
20 A n'wi tlakula a n'wi yisa eka mana wa yena; n'wana a tshama a ri emindzhumbini ya mana wa yena ku fika nhlekanhi, kutani a fa. 
21 Yena a khandziya, a n'wi lata exilawini xa munhu wa Xikwembu kutani a pfala yindlu, a huma. 
22 A vitana nuna wa yena, a ku: “Ndzi rhumele un'wana wa malandza ni mbhongolo: ndzi tsutsuma ndzi ya fika eka munhu wa Xikwembu, ndzi tlhela ndzi vuya.” 
23 Yena a ku: “U yela yini eka yena namuntlha-ke? N'weti a wu si vonaka, naswona a hi Savata.” 
24 Wansati a ku: “Swi lulamile!” A lunghisa mbhongolo, kutani a ku eka nandza wa yena: “Yi byise, u famba; u nga ndzi yimisi endleleni ndzi ko ndzi ku byela.” 
25 Kavaloko a suka a ya eka munhu wa Xikwembu entshaveni ya Karmele. Kuteloko munhu wa Xikwembu a n'wi vona a ri ekule, a ku eka Gehazi nandza wa yena: “Wansati wa Xuneme hi loyi! 
26 Sweswi, tsutsuma u ya hlangana na yena, u ku eka yena: ‘Xana wa hanya xana? Ni nuna wa wena wa hanya-ke? Ni n'wana wa hanya-ke?’ ” 
27 Yena a ku: “Va hanya!” Kutani a ta eka munhu wa Xikwembu entshaveni, a khoma milenge ya yena. Gehazi a tshinelela ku n'wi tlherisa, kambe munhu wa Xikwembu a ku eka yena: “N'wi tshike, hikuva moya wa yena wu tele mbitsi, kambe Yehovha u ndzi fihlele swona, a nga ndzi tivisanga.” 
28 Kutani wansati a ku: “Xana ndzi komberile n'wana eka hosi yanga xana? A ndzi ku byelanga, ndzi ku: ‘U nga ndzi xisi?’ ” Kutani Elixa a ku eka Gehazi: 
29 “Tibohe xisuti, u teka nhonga yanga evokweni ra wena, u famba; kungakuloko u hlangana ni munhu, u nga n'wi xeweti, ni loko munhu a ku xeweta, u nga n'wi hlamuli. U ta veka nhonga ya mina emombyeni wa wandzisanyana.” 
30 Kambe mana wa wandzisanyana a ku: “Yehovha wa hanya, ni moya wa wena wa hanya! Ndzi nga ka ndzi nga ku tshiki.” 
31 Kavaloko Elixa a suka a n'wi landza. Gehazi a a hundzile emahlweni ka vona, a a vekile nhonga emombyeni wa n'wana; kambe a ku vanga na rito, hambi xi ri xikombiso xa ku yingisa. Kutani a tlhela a ya hlangana na Elixa, a n'wi tivisa mhaka, a ku: “Wandzisanyana a nga pfukanga.” 
32 Kuteloko Elixa a nghenile endlwini, waswivo, wandzisanyana a a file, a latiwile exilawini xa yena.
33 Elixa a nghena endlwini, a tipfalela ni n'wana, kutani a khongela Yehovha. 
34 A sivama ehenhla ka n'wana, a veka nomu wa yena ehenhla ka nomu wa yena, ni mahlo ya yena ehenhla ka mahlo ya yena, ni swandla swa yena ehenhla ka swandla swa yena, a sivama ehenhla ka yena; kutani nyama ya n'wana yi kufumela. 
35 Elixa a suka eka yena, a fambafamba endlwini hala ni hala, a tlhela a khandziya, a sivama ehenhla ka yena. Kutani wandzisanyana a entshemula kantlhanu na kambirhi, a hanyanya. 
36 Kutani Elixa a vitana Gehazi, a ku eka yena: “Vitana wansati loyi wa Xuneme.” Gehazi a n'wi vita, kutani a ta eka yena Elixa a ku: “Teka n'wana wa wena.” 
37 Wansati a tiwisa emilengeni ya yena, a khinsama ehansi; kutani a teka n'wana wa yena, a huma.
38 Kakuloko Elixa a tlhelela eGiligala, a ku ri ni ndlala etikweni. Vana va vaprofeta a va tshamisile emahlweni ka yena; kutani a ku eka nandza wa yena: “Tseleka mbita leyikulu, u swekela vana va vaprofeta matsavu.” 
39 Un'wana wa vona a huma a ya emasin'wini ku ya kha matsavu. Kutani a kuma vhinya ya nhova, a kha kona marhakarhaka ya nhova, a tata nguvu ya yena. Kuteloko a vuyile, a ma tsemelela embiteni ya matsavu, hikuva a va nga ma tivi. 
40 Va phamela vanhu lava, va dya; kuteloko va sungule ku dya matsavu lawa, va huwelela, va ku: “Rifu ri le mbiteni, wee munhu wa Xikwembu!” Kutani va tsandzeka ku dya: 
41 Elixa a ku: “Hi swona! Tisani mapa!” Kutani a ma chela embiteni, a ku: “Phamela vanhu lava, va dya!” Kutani a ka ha vanga leswo biha embiteni.
42 Ku te munhu la sukeke eBaala-Xalixa, a tisele munhu wa Xikwembu swakudya ni swirhangana, swi ri swinkwa swa makume mambirhi swa ni min'oko, enkwameni wa yena. Elixa a ku eka yena: “Nyika vanhu lava, va dya.” 
43 Nandza wa yena a ku: “Swi ta endlise ku yini ku phamela dzana ra vanhu xana?” Elixa a hlamula, a ku: “Nyika vanhu lava, va dya, hikuva Yehovha u vurisa, a ku: ‘Va ta dya, swi sala.’ ” 
44 Kavaloko a va phamela va dya, kutani swi sala, hilaha Yehovha a nga vula hakona.
2 TIHOSI 5
01 Naamani ndhuna ya nyimpi ya hosi ya Siriya, a a ri munhu lonkulu emahlweni ka hosi ya yena, a a dzunisiwa, hikuva Yehovha a a ponisile Vasiriya ha yena. Kambe wanuna loyi, wa nhenha, a a ri ni nhlokonho. 
2 Vasiriya a va humile nyimpi, va khomile etikweni ra Israele wanhwanyana, la tirhelaka nsati wa Naamani. 
3 Kutani a ku eka n'wini wa yena: “Loko hosi yanga ingi a ri emahlweni ka muprofeta la nga eSamariya, a a ta n'wi hanyisa.” 
4 Naamani a yisa marito lawa eka hosi ya yena, a ku: “Wanhwanyana la humaka etikweni ra Israele u vurile swo karhi ni swo karhi.” 
5 Kutani hosi ya Siriya yi ku: “Suka u famba, ndzi ta rhumela hosi ya Israele papila.” Kavaloko a suka a tekile titalenta ta khume ta silivhere ni tixikele ta nsuku ta 6 000, ni tinguvu leto saseka ta khume. 
6 A yisela hosi ya Israele papila leri nge: “Sweswi, kutakuloko papila leri ri fikile eka wena, u ta tiva leswaku ndzi ku rhumerile Naamani, nandza wa mina, leswaku u n'wi hanyisa nhlokonho ya yena.”
7 Kuteloko hosi ya Israele yi hlayile papila, yi handzula tinguvu ta yona yi ku: “Xana ndzi Xikwembu lexi tivaka ku dlaya ni ku hanyisa, leswi loyi a rhumeke eka mina leswaku ndzi hanyisa munhu nhlokonho ya yena? Tivani, mi twisisa leswaku a ndzi lavela nandzu.”
8 Elixa, munhu wa Xikwembu, kuteloko a swi twile leswaku hosi ya Israele yi handzule tinguvu ta yona, a rhuma munhu eka hosi, a ku: “U handzulele yini tinguvu ta wena-ke? A a te eka mina, u ta tiva leswaku ku ni muprofeta etikweni ra Israele.”
9 Kavaloko Naamani a fika ni tihanci ta yena ni golonyi ya yena, a yima enyangweni ya yindlu ya Elixa. 
10 Kutani Elixa a n'wi rhumela munhu, a ku eka yena: “Famba u ya hlamba kantlhanu na kambirhi enambyeni wa Yordani, nyama ya wena yi ta hanya, u ta tenga.” 
11 Kavaloko Naamani a kariha, a suka a famba, a ku: “Waswivo, a ndzi ku, u ta humela eka mina, u ta yima a khongela Yehovha, Xikwembu xa yena a ndzi khumba hi xandla, a hanyisa nhlokonho ya mina. 
12 Milambu ya Damaska, Abana na Paripari, a yi tluri mati hinkwawo ya tiko ra Israele xana? A ndzi nga swi koti ku ya hlamba kona, ndzi tenga xana?” Sweswo a tlhela a famba, a kariha. 
13 Kambe malandza ya yena ma n'wi tshinelela, ma ku eka yena: “Tatana, ingi loko muprofeta u ku lerisile xilo lexo nonon'hwa a u nga ti swi endla xana? Kutani leswi a ku byeleke, a ku: ‘Hlamba u ta basa,’ a ku faneri ku swi endla-ke?” 
14 Sweswo, Naamani a ngirimela, a nghena kantlhanu na kambirhi eYordani, hilaha munhu wa Xikwembu a n'wi byeleke hakona, kutani nyama ya yena yi hola yi fana ni nyama ya xihlangi, a tenga.
15 Naamani a tlhelela eka munhu wa Xikwembu ni vanhu va yena hinkwavo, kuteloko a fikile a yima emahlweni ka yena, a ku: “Waswivo, ndza tiva leswaku a ku na Xikwembu emisaveni hinkwayo loko ku nga ri etikweni ra Israele. Sweswi, wanga amukela nhlengo wa ku khensa evokweni ra nandza wa wena.” 
16 Kambe Elixa a ku: “Yehovha, loyi ndzi yimaka emahlweni ka yena, wa hanya! Ndzi nga ka ndzi nga wu amukeli.” Naamani a n'wi sindzisa ku wu amukela, kambe a ala. 
17 Naamani a ku: “Leswi u alaka, wanga va pfumelela ku nyika nandza wa wena misava leyi ringanaka mirhwalo ya timula timbirhi, hikuva nandza wa wena a nga ka a nga gandzeli swikwembu swin'wana hi tiholokosta; ni magandzelo, u ta swi humesela Yehovha ntsena. 
18 Kambe Yehovha a a rivalele nandza wa wena loko hosi yanga yi nghena endlwini ya Rimoni ku ya khinsama kona, kutani a tiseketela evokweni ra mina, na mina ndzi khinsama endlwini ya Rimoni; Yehovha a a rivalele nandza wa wena loko ndzi ta ya khinsama endlwini ya Rimoni.” 
19 Elixa a ku eka yena: “Famba hi ku rhula.”Kuteloko Naamani a fambile kulenyana, 
20 Gehazi, nandza wa Elixa, munhu wa Xikwembu, a ku: “Waswivo, hosi yanga yi tsetselele Naamani, Musiriya loyi, a nga amukelanga evokweni ra yena leswi a swi tiseke: Yehovha wa hanya! Ndzi ta tsutsuma endzhaku ka yena, ndzi ta kuma nchumu eka yena.” 
21 Kavaloko Gehazi a tsutsumela Naamani. Naamani, kakuloko a vona munhu a tsutsuma endzhaku ka yena, a xika egolonyini, a ya hlangana na yena, a ku: “Ku ni ku rhula xana?” A hlamula, a ku: “Ku rhurile. 
22 Hosi yanga yi ndzi rhumile, yi ku: ‘Waswivo, vaendzi lava sukeke entshaveni ya Efrayimi, va ha ku fika eka mina, ma ri majaha mambirhi ya vana va vaprofeta. Wa nga va nyika talenta ya silivhere, ni tinguvu timbirhi.’ ” 
23 Naamani a ku eka yena: “Teka titalenta timbirhi.” A n'wi sindzisa, kutani a bohela titalenta timbirhi ta silivhere emikwameni mimbirhi ni tinguvu timbirhi a swi rhwarisa emahlweni ka Gehazi hi malandza ya yena mambirhi. 
24 Kuteloko a fikile exitsungeni, Gehazi a swi teka emavokweni ya vona, a swi veka endlwini; kutani a tlherisa vanhu lava, va famba. 
25 Loko a ri yena, a ya yima emahlweni ka n'wini wa yena, kutani Elixa a ku eka yena: “U pfa kwihi, Gehazi?” Yena a ku: “Nandza wa wena a a nga yangi helo.” 
26 Kambe Elixa a ku eka yena: “Xana moya wa mina a wu yanga kona loko munhu loyi a xika egolonyini ya yena ku ta hlangana na wena xana? Xana hi nkarhi wa ku teka mali, ni tinguvu ni mitlhwari, ni tivhinya, ni swifuwo leswitsongo ni leswikulu, ni malandza ya xinuna ni ya xisati xana? 
27 Nhlokonho ya Naamani yi ta ku namarhela wena, ni vana va wena hi laha ku nga heriki.” Kutani Gehazi a huma emahlweni ka yena, a tele nhlokonho leyi fanaka ni gamboko.
2 TIHOSI 6
01 Vana va vaprofeta va ku eka Elixa: “Yindlu leyi hi tshamaka eka yona, emahlweni ka wena, a yi hi eneri. 
2 A hi yeni eYordani, hi ta teka un'wana ni un'wana mhandze, hi aka kwala yindlu yin'wana.” Yena a ku: “Fambani.” 
3 Un'wana wa vona a ku eka yena: “Wa nga famba ni malandza ya wena.” Kutani a ku: “Ndzi ta famba.” 
4 Kavaloko a famba na vona. Kuteloko va fikile eYordani, va tsema mirhi. 
5 Kambe kakuloko un'wana a tsema mhandze, xihloka xi guleka xi wela ematini, Kutani a huwelela, a ku: “Yo! N'wini wanga! Kambe a xi lombiwile!” 
6 Munhu wa Xikwembu a ku: “Xi wele kwihi-ke?” Kuteloko a n'wi kombisile, Elixa a tsema rikunyi, a ri hoxa kona, a papamisa xihloka. 
7 Kutani a ku: “Xi teke.” A tshambuluta voko, a xi teka.
8 Hosi ya Siriya a yi lwa ni Vaisraele; yi endla makungu ni malandza ya yona, yi ku: “Mixaxa ya mina yi ta va ko karhi.” 
9 Kambe munhu wa Xikwembu a tivisa hosi ya Israele, a ku: “Chava ku hundza endhawini leyo karhi, hikuva Vasiriya va ngirimela kona.” 
10 Kutani hosi ya Israele yi rhuma vanhu endhawini leyi munhu wa Xikwembu a n'wi byeleke ku yi langutela. Mhaka leyi, a yi humelelanga kan'we, hambi ku ri kambirhi.
11 Mbilu ya hosi ya Siriya yi tsekatsekisiwa ha swona, kutani yi vitana malandza ya yona, yi ku eka wona: “Xana mi nga ka mi nga ndzi byeli leswaku i mani eka hina la yimaka ni hosi ya Israele xana?” 
12 Un'wana wa malandza ya yena a ku eka yena: “A hi swona, hosi, n'wini wanga, kambe Elixa, muprofeta la nga etikweni ra Israele, u byela hosi ya Israele marito lawa u ma vulaka endlwini leyi u etlelaka eka yona.” 
13 Kutani hosi yi ku: “Fambani mi ya vona laha a nga kona, ndzi ta rhuma vanhu va ya n'wi khoma.” Kavaloko va ta n'wi byela, va ku: “Waswivo, u le Dotani.”
14 Kutani a rhuma tihanci ni tigolonyi, ni ntlawa lowukulu, va famba nivusiku va rhendzela muti. 
15 Nandza wa munhu wa Xikwembu a pfuka nimixo a huma, kutani maswivo, tinyimpi ti rhendzele muti, ti ri ni tihanci ni tigolonyi. Kutani nandza a ku eka munhu wa Xikwembu: “Yo! Hosi yanga. Hi ta endla yini-ke?” 
16 Yena a ku: “U nga chavi, hikuva lava nga na hina va tele va tlula lava nga na vona.” 
17 Kutani Elixa a khongela, a ku: “Yehovha, wanga n'wi hanyanyisa, a swi vona.” Kavaloko Yehovha a pfula mahlo ya nandza, kutani a vona ntshava yi tele hi tihanci ni tigolonyi ta ndzilo, swi rhendzele Elixa exikarhi.
18 Vasiriya va ngirimela eka Elixa, kutani a khongela Yehovha, a ku: “Wa nga ba mahlo ya tiko leri hi riphume.” Kutani Yehovha a ba mahlo ya vona hilaha Elixa a nga vula hakona. 
19 Kutani Elixa a ku eka vona: “A hi yona ndlela, ni muti a hi wona; ndzi landzeni ndzi ta mi fikisa eka munhu loyi mi n'wi lavaka.” Kutani a va yisa eSamariya. 
20 Kuteloko va nghenile eSamariya, Elixa a ku: “Oho! Yehovha! Va hanyanyise leswaku va vona.” Kutani Yehovha a va hanyanyisa va vona, kutani maswivo, a va ri exikarhi ka muti wa Samariya.
21 Kuteloko hosi ya Israele yi va vona, yi ku eka Elixa: “Xana ndzi va dlaya, ndzi va dlaya, tatana?” Elixa a ku: “U nga va dlayi. 
22 Xana u dlaya lava u va khomaka hi banga ra wena ni vurha bya wena-ke? Va nyike swakudya ni mati va dya, va nwa; kutani a va tlhele va muka eka hosi ya vona.” 
23 Kavaloko hosi ya Israele yi va endlela xifihlulo lexikulu, va dya, va nwa, kutani a lelana na vona, va tlhela, va muka eka hosi ya vona. Kutani mavandla ya Siriya a ma ha tlhelanga ma nghena etikweni ra Israele.
24 Endzhaku ka sweswo, Bene-Hadada, hosi ya Siriya, a hlengeleta nyimpi ya yena hinkwayo, a tlhandluka ku ya hlasela Samariya a wu rhendzela. 
25 Kutani ndlala leyikulu swonghasi yi va kona emutini wa Samariya, ni nhlomulo lowukulu, leswaku nhloko ya mbhongolo yi xaviwa hi tixikele ta 80 ta silivhere, ni ku avanyisa ka vumune ka   ya macimba ya magugurhwana, hi ntlhanu wa tixikele ta silivhere.
26 Kakuloko hosi ya Israele yi hundza erirhangwini, wansati a ta a huwelela, a ku eka yena: “Ndzi ponise wee, hosi yanga!” 
27 Hosi yi ku eka yena: “Loko Yehovha a nga ku ponisi, ndzi ta ku ponisa ha yini-ke? Xana hi leswi humaka exivuyeni kumbe exikhuvutelweni?” 
28 Hosi yi engeta yi ku eka yena: “U na yini?” Wansati a ku: “Wansati loyi, u ndzi byerile, a ku: ‘Ndzi nyike n'wana wa wena, hi dya namuntlha; mundzuku hi ta dya n'wana wa mina.’ 
29 Kutani hi swekile n'wana wa mina, hi dya; siku leri tlhandlamaka ndzi n'wi byerile ndzi ku: ‘Neha n'wana wa wena, hi dya,’ kavaloko a fihla n'wana wa yena.” 
30 Hosi, kuteloko yi twile marito ya wansati loyi, yi handzula tinguvu ta yona, kutani kakuloko yi hundza erirhangwini tiko ri vona leswaku yi ambele nguvu leyo khwaxa emirini, endzeni. 
31 Kutani yi ku: “Xikwembu a xi ndzi be hi matimba loko nhloko ya Elixa, n'wana Xafati, yi tshama ehenhla ka yena namuntlha!” 
32 Elixa a a tshamile endlwini ya yena kutani vakulukumba va tshamisile na yena; kavaloko hosi yi rhuma nandza un'wana eka yena. Loko ntsumi yi nga si fika eka yena, Elixa a ku eka vakulukumba: “Vonani, n'wana wa mudlayi loyi, u rhumile munhu ku ndzi tsema nhloko! Vonani! Loko ntsumi yi fika, pfalani nyangwa, mi n'wi susumeta hi rivanti: xana a mi twi swigingi swa hosi ya yena leyi n'wi landzaka?” 
33 Kakuloko a ha vulavula na vona, ntsumi yi ngirimela eka yena, yi ku: “Waswivo, khombo leri, ri huma eka Yehovha; xana ndza ha langutela yini eka Yehovha?”
2 TIHOSI 7
01 Kutani Elixa a ku: “Yingisani rito ra Yehovha!” Yehovha u vurisa sweswo, a ku: “Mundzuku hi nkarhi wolowo, mpimo wun'we wa mapa yo saseka wu ta xaviwa hi xikele, ni mipimo mimbirhi ya hi xikele, enyangweni ya Samariya.” 
2 Kutani ndhuna ya hosi leyi yi tiseketelaka evokweni ra yona, yi hlamula yi ku eka munhu wa Xikwembu: “Hambi Yehovha a nga boxa mafasitere etilweni, mhaka leyo tano yi nga ka yi nga humeleli.” Elixa a hlamula, a ku: “U ta swi vona hi mahlo, kambe u nga ka u nga dyi swona.”
3 Enyangweni ya muti a ku ri ni vanhu va nhlokonho, va mune va byelana, va ku: “Hi ta tshama kwala hi ko hi fa xana? 
4 Loko hi ku: ‘A hi ngheneni emutini,’ ndlala yi kona emutini hi ta ya fela kona, loko hi tshama halenu, hi ta fa na kona. Loko swi ri tano, a hi sukeni, hi ngirimela emagoveleni ya Vasiriya, loko va hi tshika hi hanya, hi ta hanya; loko va hi dlaya, hi ta fa.” 
5 Kutani va suka nimadyambu va ya nghena emixaxeni ya Vasiriya; kutani waswivo, a ku nga ri na munhu. 
6 Hikuva Yehovha a a twarisile emagoveleni ya Vasiriya mpfumawulo wa tigolonyi ni wa tihanci ni wa nyimpi leyikulu, kutani va byelana, va ku: “Hosi ya Israele yi hi rhambele tihosi ta Vahiti ni tihosi ta Egipta ku ta hi hlasela.” 
7 Kutani va pfuka va tsutsuma nimadyambu, va tshika mitsonga ya vona ni tihanci, ni timbhongolo ta vona, mixaxa yi sarise xi sweswo, vona va tsutsuma ku ponisa vutomi bya vona. 
8 Va nhlokonho va ya fika emakun'wini ya mixaxa, va nghena entsongeni wun'wana, va dya, va nwa, va tlakula silivhere ni nsuku, ni tinguvu, va ya swi fihla. Kuteloko va tlherile va nghena entsongeni wun'wana, va phanga xuma, va ya xi fihla. 
9 Kutani va byelana, va ku: “A hi endli swona! Siku leri i siku ra mahungu lamanene kasi ho miyela ntsena: kutakuloko hi langutela ku xa, hi ta kumiwa hi ri ni nandzu. Sweswi, a hi yeni, hi ya tivisa yindlu ya hosi.” 
10 Kavaloko va famba va ya huwelela eka valanguteri va muti, va va tivisa, va ku: “Hi nghenile emixaxeni ya Vasiriya, kutani a hi kumanga munhu, a hi twanga na rito ra munhu; i tihanci ntsena leti bohiweke, ni timbhongolo leti hohiweke ni mitsonga yi lo rhula ntsena.” 
11 Sweswo va vitana valanguteri, kutani va tivisa timhaka leti endlwini ya hosi.
12 Hosi yi pfuka nivusiku, yi ku eka malandza ya yona: “Ndzi ta mi tivisa leswi Vasiriya va hi endleke swona. Va tiva leswaku hi ni ndlala leyikulu, kutani va humile emixaxeni ku ya tumbela enhoveni, va ku: ‘Kutakuloko va huma emutini, hi ta va khoma va ha hanya kutani hi nghena emutini.’ ” 
13 Kambe un'wana wa malandza ya yena a hlamula, a ku: “A va rhange va teka tihanci ta ntlhanu leti seleke emutini, ti fana ni vunyingi hinkwabyo bya Israele lebyi herisiwaka, a hi ti rhumeni, hi ta swi vona.” 
14 Kavaloko va teka tigolonyi letimbirhi ni tihanci ta wona, kutani hosi yi rhuma vanhu emixaxeni ya Vasiriya, yi ku eka vona: “Fambani mi ya swi vona.” 
15 Kutani va suka, va va landza ku ya fika eYordani, va vona ndlela leyi andlariweke hi tinguvu ni matlhari leswi cukumetiweke hi Vasiriya loko va tsutsuma; kutani tintsumi ti tlhela ti ya tivisa hosi.
16 Kavaloko tiko ri huma ri ya phanga mixaxa ya Vasiriya, kutani mpimo wa mapa layo saseka wu xaviwa hi xikele, ni mipimo mimbirhi ya  hi xikele, hilaha Yehovha a nga vula hakona. 
17 Hosi a yi rhumile enyangweni ndhuna leyi yi tiseketelaka evokweni ra yona kutani yi phyandlasiwa enyangweni ehansi ka mikondzo ya vunyingi. Kutani yi fa, hilaha munhu wa Xikwembu a nga vula hakona, siku hosi yi ngirimeleke eka yena. 
18 Hikuva, kakuloko munhu wa Xikwembu a vulavula ni hosi, a ku: “Mundzuku hi nkarhi wolowo, enyangweni ya Samariya, mipimo mimbirhi ya   yi ta xaviwa hi xikele, ni mpimo wa mapa layo saseka hi xikele,” 
19 ndhuna a yi hlamurile, yi ku eka munhu wa Xikwembu: “Hambi Yehovha a nga boxa mafasitere etilweni, swi nga va tano xana?” Elixa a hlamula, a ku: “U ta swi vona hi mahlo kambe u nga ka u nga dyi.” 
20 A humeleriwa hi sweswo, vunyingi byi n'wi phyandlasa hi mikondzo enyangweni, a fa.
2 TIHOSI 8
01 Elixa a a byerile wansati loyi a hanyiseke n'wana wa yena, a ku: “Pfuka u famba wena ni yindlu ya wena, u ya luvela kun'wana, hikuva Yehovha u vitanile ndlala, ni sweswi yi le tikweni; yi ta va kona hi malembe ya ntlhanu na mambirhi.” 
2 Wansati a pfuka a endla hilaha munhu wa Xikwembu a n'wi byeleke hakona; a suka, yena, ni yindlu ya yena, a ya luvela etikweni ra Vafilista, hi malembe ya ntlhanu na mambirhi. 
3 Kuteloko malembe ya ntlhanu na mambirhi ma hundzile, wansati loyi a suka etikweni ra Vafilista, kutani a ya ehosini a ya kombela yindlu ya yena ni masimu ya yena.
4 Kambe hosi a yi vulavula na Gehazi, nandza wa munhu wa Xikwembu, yi ku eka yena: “Wa nga ndzi ambela timhaka hinkwato letikulu leti endliweke hi Elixa.” 
5 Kutani kakuloko Gehazi a ambela hosi hilaha Elixa a hanyiseke mufi hakona, wansati loyi Elixa a hanyiseke n'wana wa yena a ta ehosini ku kombela yindlu ya yena ni masimu ya yena. Kutani Gehazi a ku: “Hosi, n'wini wanga, hi yena wansati loyi! Hi yena n'wana wa yena loyi Elixa a n'wi hanyiseke!” 
6 Kavaloko hosi yi vutisa wansati, yena a n'wi ambela timhaka ta yena, kutani hosi yi rhuma na yena nandza, yi ku eka yena: “N'wi tlherisele hinkwaswo leswi nga swa yena, ni hinkwaswo leswi humeke ensin'wini ya yena, ku suka siku a fambeke, ku fika sweswi.”
7 Elixa a ya eDamaska, kambe Bene-Hadada, hosi ya Siriya, a a vabya. Kutani va ya n'wi byela, va ku: “Munhu wa Xikwembu u fikile halenu.” 
8 Kutani hosi yi ku eka Hazaele: “Teka mihlengo u ya hlangana ni munhu wa Xikwembu, u vutisa Yehovha ha yena, u ku: ‘Xana ndzi ta hanya evuvabyini lebyi xana?’ ” 
9 Hazaele a ya hlangana na yena, a teka mihlengo ni hinkwaswo leswo saseka ku tlurisa leswi ngi swi ri Damaska, yi ri mirhwalo ya tikamela ta mune wa makume; kutani a fika a yima emahlweni ka yena, a ku: “N'wana wa wena, Bene-Hadada, hosi ya Siriya, u ndzi rhumile eka wena ku ku vutisa, u ri: ‘Xana ndzi ta pfuka evuvabyini lebyi xana?’ ” 
10 Elixa a ku eka yena: “Famba u ya n'wi byela, u ku: ‘U ta hanya,’ kambe Yehovha u ndzi kombisile leswaku u ta fa kunene.”
11 Kavaloko munhu wa Xikwembu a n'wi honolela hi mahlo, a ko a phirweka. Kutani munhu wa Xikwembu a rila. 
12 Hazaele a ku: “Hosi yanga yi rilela yini xana?” Yena a hlamula, a ku: “Hi leswi ndzi tivaka hilaha u nga ta onha vana va Israele hakona, u ta hisa miti ya vona ya makhokholo, u dlaya majaha ya vona hi tlhari, u phyandlasa swihlangi swa vona, u boxa makhwiri ya vasati va vona lava tikeke.” 
13 Kutani Hazaele a ku: “Nandza wa wena hi yini, mbyana leyi, ku endla swilo leswo tano?” Elixa a hlamula, a ku: “Yehovha u ndzi kombisile leswaku u ta va hosi ya Siriya.” 
14 Kavaloko Hazaele a suka eka Elixa, a ta eka hosi ya yena yona yi ku eka yena: “Elixa u ku byele yini xana?” A hlamula, a ku: “U ndzi byerile leswaku u ta hanya kunene!” 
15 Hi siku leri tlhandlamaka, Hazaele a teka nkumba, a wu peta ematini a funengeta vuso bya hosi, yi ko yi fa. Kutani Hazaele a fuma ematshan'weni ya yena.
16 Hi lembe ra vuntlhanu ra Yoramu, n'wana Akabu, hosi ya Israele, loko Yoxafati a ha ri hosi ya Yuda, Yehoramu, n'wana Yoxafati, hosi ya Yuda, a sungula ku fuma. 
17 A a ri wa malembe ya 32 loko a sungula ku fuma, kutani a fuma Yerusalema, hi malembe ya ntlhanu na manharhu. 
18 A famba endleleni ya tihosi ta Israele, hilaha yindlu ya Akabu yi fambeke hakona, hikuva nsati wa yena a a ri n'wana Akabu, kutani a endla leswo biha emahlweni ka Yehovha. 
19 Hambiswiritano, Yehovha a nga rhandzangi ku heta Yuda, hikwalaho ka Davhida, nandza wa yena, hilaha a n'wi byeleke leswaku u ta n'wi nyika rivoni exikarhi ka vana va yena hi masiku.
20 Enkarhini wa yena, Edomu a tintshunxa eka Yuda, kutani va tivekela hosi. 
21 Yehoramu a hundza eSeriya, a ri ni tigolonyi ta yena hinkwato. Kavaloko a pfuka nivusiku, a hlula Vaedomu lava n'wi rhendzeleke, ni tindhuna ta tigolonyi, kutani nyimpi ya yena yi tsutsuma yi muka ekaya. 
22 Edomu a tshamile a tshunxeka eka Yuda ku fika namuntlha. Enkarhini wolowo ku xandzuka Libina.
23 Leswi seleke swa timhaka ta Yehoramu, ni hinkwaswo leswi a swi endleke a swi tsariwanga ebukwini ya Tikronika ta tihosi ta Yuda xana? 
24 Kutani Yehoramu a etlela ni vatata wa yena, a lahliwa ni vatata wa yena emutini wa Davhida. Kutani Ahaziya, n'wana wa yena, a fuma ematshan'weni ya yena.
25 Hi lembe ra khume na mambirhi ra Yoramu n'wana Akabu, hosi ya Israele Ahaziya n'wana Yehoramu, hosi ya Yuda a sungula ku fuma. 
26 Ahaziya a a ri wa malembe ya 22 loko a sungula ku fuma. A fuma lembe rin'we Yerusalema; vito ra mana wa yena a a ri Ataliya n'wana Omri, hosi ya Israele. 
27 A famba endleleni ya yindlu ya Akabu, a endla leswo biha emahlweni ka Yehovha, kukotisa yindlu ya Akabu, hikuva a a ri mukon'wana wa yindlu ya Akabu. 
28 Kutani a suka na Yoramu, n'wana Akabu, a huma nyimpi, ku ya lwa na Hazaele hosi ya Siriya eRamoto wa Giliyadi, kambe Vasiriya va hlula Yoramu. 
29 Hosi Yoramu a tlhelela eYizriele ku ya hola kona timbanga leti Vasiriya va n'wi tlhaveke eRhama, enyimpini leyi a yi lweke na Hazaele, hosi ya Siriya. Kutani Ahaziya, n'wana Yehoramu, hosi ya Yuda, a ngirimela eYizriele ku ya vona Yoramu n'wana Akabu, hikuva a a vabya.
2 TIHOSI 9
01 Muprofeta Elixa a vitana un'wana wa vana va vaprofeta, a ku eka yena: “Tibohe xisuti, u teka xikutswana lexi xa mafurha, u ya eRamoto wa Giliyadi. 
2 Kutakuloko u fikile kona u ta lava Yehu, n'wana Yoxafati, n'wana Nimxi, kutani u ta nghena u n'wi byela a yima exikarhi ka vamakwavo, u n'wi yisa ekamareni leyi nga exikarhi, 
3 u ta teka xikutswana xa mafurha, u xi chela enhlokweni ya yena, u ku: ‘Yehovha u vurisa sweswo, a ku: Ndzi ku cherile hi mafurha leswaku u va hosi ya Israele.’ Kutani u ta pfula nyangwa, u tsutsuma u nga yimi.” 
4 Kavaloko jaha leri, nandza wa muprofeta, ri suka ku ya eRamoto wa Giliyadi.
5 Kuteloko ri fikile, ri kuma tindhuna ta nyimpi ti tshamile, kutani ri ku: “Ndzi ni rito ku ku byela, wee hosi!” Yehu a hlamula, a ku: “U vula mani exikarhi ka hina hinkwerhu.” Yena a ku: “Ndzi vula wena, hosi.” 
6 Kutani Yehu a pfuka a nghena ekamareni, nandza wa muprofeta a chela mafurha enhlokweni ya yena, a ku: “Yehovha, Xikwembu xa Israele u vurisile, a ku: ‘Ndzi ku cherile hi mafurha leswaku u va hosi ya Israele, etikweni ra Yehovha. 
7 U ta dlaya va yindlu ya Akabu, hosi ya wena, ndzi ta tirihisela eka Yezabele hikwalaho ka ngati ya malandza ya mina, vaprofeta, ni hikwalaho ka ngati ya malandza hinkwawo ya Yehovha. 
8 Yindlu hinkwayo ya Akabu yi ta herisiwa, ndzi ta susa munhu un'wana ni un'wana wa yona, hambi lonkulu, hambi lontsongo, etikweni ra Israele; 
9 ndzi ta endla hi yindlu ya Akabu kukotisa leswi ndzi swi endleke hi yindlu ya Yerobuwamu n'wana Nebati, ni yindlu ya Baaxa n'wana Ahiya. 
10 Loko a ri Yezabele, timbyana ti ta n'wi dya ensin'wini ya Yizriele; a ku nga vi na munhu la nga ta n'wi lahla.’ ” Kavaloko nandza wa muprofeta a pfula nyangwa a tsutsuma.
11 Yehu a huma eka malandza ya hosi ya yena, kutani ma ku eka yena: “Ku lulamile xana? Munhu loyi wa rihuhu u tele yini eka wena xana?” A va hlamula, a ku: “Ma tiva swinene munhu loyi ni mavulela ya yena.” 
12 Vona va ku: “Mavunwa! Hi byele leswi nga swona!” Yena a ku: “U ndzi byerile swo karhi ni swo karhi, u te: ‘Yehovha u vurisile sweswo, a ku: Ndzi ku cherile hi mafurha leswaku u va hosi ya Israele.’ ” 
13 Hi nomu lowu, un'wana ni un'wana a teka nguvu ya yena, va ti veka ehansi ka yena ehenhla ka xitulu; va yimba nanga, va ku: “Hosi i Yehu!”
14 Yehu, n'wana Yoxafati, n'wana Nimxi, a endla makungu ku ya lwa na Yoramu. Kambe Yoramu a a hlayisa Ramoto wa Giliyadi a ri ni Vaisraele hinkwavo hikwalaho ka Hazaele, hosi ya Siriya. 
15 Ntsena hosi Yoramu a a tlherile eYizriele ku ya hola timbanga leti Vasiriya va n'wi tlhaveke loko a lwa na Hazaele, hosi ya Siriya, Yehu a ku: “Loko ku ri ku ehleketa ka n'wina, ku nga tshuki ku huma munhu ni un'we emutini ku ya tivisa mahungu eYizriele.” 
16 Kavaloko Yehu a khandziya egolonyini ya yena, a suka ku ya eYizriele, hikuva Yoramu a a ri kona esangwini; kutani Ahaziya, hosi ya Yuda, a ngirimerile kona, a ya vona Yoramu.
17 Mulanguteri la ngi a ri endlwini leyi tlakukeke eYizriele, kuteloko a vonile nyimpi leyikulu ya Yehu yi ta, a ku: “Ndzi vona nyimpi leyikulu.” Kutani Yoramu a ku: “Rhuma mukhandziyi wa hanci a ya hlangana na vona, a va vutisa, a ku: ‘Ku ni ku rhula xana?’ ” 
18 Mukhandziyi wa hanci a suka, a ya hlangana na Yehu, a ku: “Hosi yi vutisa, yi ku: ‘Ku ni ku rhula xana?’ ” Yehu a hlamula, a ku: “U ni mhaka yihi ni ku rhula-ke? Hundzela endzhaku ka mina.” Kutani mulanguteri a tivisa hosi, a ku: “Ntsumi yi fikile eka vona, kambe a yi vuyi.” 
19 A rhuma mukhandziyi wa hanci wa vumbirhi, kutani a ya fika eka vona, a ku: “Hosi yi vutisa, yi ku: ‘Ku ni ku rhula xana.’ ” Yehu a hlamula, a ku: “U ni mhaka yihi ni ku rhula-ke? Hundzela endzhaku ka mina.” 
20 Mulanguteri a tivisa hosi, a ku: “U fikile eka vona, kambe a nga vuyi, ntsena mafambele ma fana ni mafambele ya Yehu, n'wana Nimxi, hikuva a fambisa hi matimba.”
21 Kutani Yoramu a ku: “Pana golonyi!” Va pana golonyi ya yena; kutani Yoramu, hosi ya Israele a huma na Ahaziya, hosi ya Yuda, un'wana ni un'wana a ri egolonyini ya yena; va ya hlangana na Yehu, va n'wi kuma ensin'wini ya Naboto, wa Yizriele. 
22 Kuteloko Yoramu a vonile Yehu a ku eka yena: “Ku ni ku rhula, wee Yehu xana?” A hlamula, a ku: “Ku rhula ku nga va kwihi loko mikhuva ya mbhisa ya Yezabele, mana wa wena, ni ku tala ka vuloyi bya yena swa ha ri kona?” 
23 Yoramu a hundzuka a tlhela hi ku tsutsuma, a ku eka Ahaziya: “Ku ni ku xengiwa, wee Ahaziya!” 
24 Kavaloko Yehu a teka vurha bya yena, a tlhava Yoramu exikarhi ka makatla, nseve wu ya huma embilwini, kutani Yoramu a wa egolonyini ya yena.
25 Yehu a ku eka Bidikara, ndhuna ya yena: “N'wi tlakule u n'wi cukumeta ensin'wini ya ndzhaka ya Naboto wa Yizriele; hikuva u nga tsundzuka leswaku, kakuloko mina na wena a hi khandziyile tihanci hi landza swin'we Akabu tata wa yena Yehovha a vula rito leri ehenhla ka yena: 
26 ‘Kukotisa loko ndzi vonile tolo ngati ya Naboto, ni ngati ya vana va yena, ndzi ta ku tlherisela sweswo ensin'wini yoleyo,’ ku vula Yehovha. Sweswi, n'wi tlakule u n'wi cukumeta ensin'wini yoleyo hilaha Yehovha a nga vula hakona.”
27 Ahaziya, hosi ya Yuda, kuteloko a swi vonile, a tsutsuma hi ndlela ya yindlu ya ntanga, kambe Yehu a n'wi hlongola a ku: “N'wi tlhaveni, na yena,” kutani va n'wi tlhava egolonyini ya yena eku tlhandlukeni ka Guri, lowu nga ekusuhi na Yibiliyamu; a tsutsuma a ya eMegido, a fa kona. 
28 Malandza ya yena ma n'wi vuyisela eYerusalema, ma n'wi lahla esirheni ra yena ni vatata wa yena, emutini wa Davhida. 
29 Ahaziya a a sungurile ku fuma etikweni ra Yuda hi lembe ra khume na rin'we ra Yoramu, n'wana Akabu.
30 Kutani Yehu a fika eYizriele. Yezabele, kuteloko a swi twile, a titota mahlo, a bombisa nhloko ya yena, kutani a languta hi fasitere. 
31 Kakuloko Yehu a nghena enyangweni, a ku: “Ku ni ku rhula xana, wee Zimri, mudlayi wa hosi ya wena?” 
32 Yehu a tlakusa mahlo ya yena tlhelo ra fasitere, a ku: “I mani la yimaka na mina? I mani xana?” Kavaloko malandza mambirhi kumbe manharhu ma tshinelela fasitere ma languta tlhelo ra yena; kutani a ku: 
33 “N'wi hoxeni ehansi!” Va n'wi hoxa, kutani ngati ya yena yi phyandlukela ekhumbini ni le tihancini, kutani ti n'wi phyandlasa hi mikondzo ya tona. 
34 Kavaloko a nghena, a dya, a nwa, kutani a ku: “Hlayisani murhuketeriwa loyi, mi n'wi lahla, hikuva i n'wana wa hosi.” 
35 Va famba va ya n'wi lahla, kambe va kuma pala ra yena ntsena, ni mikondzo ni swandla. 
36 Va vuya, va ya tivisa Yehu, kutani a ku: “Hi rona rito ra Yehovha leri a nga ri vula hi nandza wa yena, Eliya wa Tixibe, loko a ku: ‘Emasin'wini ya Yizriele, timbyana ti ta dya nyama ya Yezabele. 
37 Ntsumbu wa Yezabele wu ta fana ni vulongo emasin'wini, etikweni ra Yizriele, leswaku va nga ka va nga vuli: Hi yena Yezabele!’ ”
2 TIHOSI 10
01 Akabu a a siyile vana va xinuna va 70 eSamariya. Kutani Yehu a tsala mapapila a ma rhumela eSamariya eka tihosi ta Yizriele, ni ka vakulukumba, ni ka valanguteri va vana va Akabu; 
2 a ku: “Sweswi, kutakuloko papila leri ri mi fikela n'wina lava mi nga ni vana va hosi ya n'wina, ni tigolonyi, ni tihanci, ni muti wa khokholo, ni matlhari, 
3 vonani exikarhi ka vana va hosi ya n'wina, mi hlawula lonene ni la lulameke mi n'wi veka exiluvelweni xa tata wa yena, mi lwela yindlu ya hosi ya n'wina.” 
4 Vona va chava ngopfungopfu, va ku: “Maswivo, tihosi letimbirhi a ti tiyanga emahlweni ka yena, loko hi ri hina hi ta tiya hi ku yini xana?” 
5 Kutani mulanguteri wa yindlu ya hosi, ni ndhuna ya muti, ni vakulukumba, ni valanguteri va vana va hosi, va rhuma eka Yehu, va ku eka yena: “Hi malandza ya wena, hi ta endla hinkwaswo leswi u nga ta hi byela swona; hi nga ka hi nga veki munhu hosi; endla leswi u swi rhandzaka.” 
6 Yena a va tsalela papila ra vumbirhi a ku: “Loko n'wina mi va mina, ni loko mi yingisa rito ra mina, tekani tinhloko ta vavanuna lava, vana va hosi ya n'wina, mi ta eka mina mundzuku enkarhini wolowo, eYizriele.” Vana va hosi va 70 a va ri eka vakulukumba va muti lava va va hlayisaka.
7 Papila leri, kuteloko ri va fikela, va teka vana va hosi va va dlaya, va ri vavanuna va 70, kutani va veka tinhloko ta vona eswirhundzwini va n'wi rhumela tona eYizriele. 
8 Kavaloko ntsumi yi nghena yi n'wi tivisa mhaka leyi, yi ku: “Va tisile tinhloko ta vana va hosi.” Kutani a ku: “Endlani ha tona switsulutsulu swimbirhi enyangweni ya muti ku fikela nimixo.” 
9 Ni mixo a huma, a yima kona a ku eka tiko hinkwaro: “Mi lulamile! Hi mina ndzi nga endla makungu ya ku pfukela hosi ya mina, ndzi n'wi dlaya. Kambe i mani la nga dlaya hinkwavo lava xana? 
10 Tivisisani leswaku a ku na rito rin'we ra marito ya Yehovha lawa a nga ma vula ehenhla ka yindlu ya Akabu, leri nga ta wa ehansi; Yehovha u endlile hinkwaswo leswi a nga swi vula hi nandza wa yena Eliya.” 
11 Kutani Yehu a dlaya hinkwavo lava seleke va yindlu ya Akabu eYizriele, ni vakulukumba hinkwavo va yena, ni vanakulobye, ni tindhuna ta yena, ku nga balekanga munhu.
12 Kutani a suka, a ya eSamariya. Endleleni kuteloko a fikile endlwini laha varisi va hlengeletanaka kona, 
13 Yehu a kuma vamakwavo va Ahaziya, hosi ya Yuda, a ku eka vona: “Mi va mani xana?” Va hlamula va ku: “Hi vamakwavo va Ahaziya, hi ngirimerile ku ya xeweta vana va hosi ni vana va mana wa hosi.” 
14 Kutani a ku: “Va khomeni, va ha hanya!” Kutani va va khoma va va dlaya ekusuhi ni xihlovo xa yindlu ya nhlengeletano, va ri vavanuna va 42; a nga siyanga na un'we.
15 A suka kona, kutani a hlangana na Yonadabu, n'wana Rekaba, la teke ku hlangana na yena. A n'wi xeweta, a ku eka yena: “Xana mbilu ya wena yi basile kukotisa mbilu yanga emahlweni ka wena-ke?” Yonadabu a hlamula, a ku: “Yi basile.” Yehu a ku: “Loko yi basile a hi khomaneni hi mavoko!” Va khomana hi mavoko, kutani Yehu a n'wi khandziyisa ekusuhi na yena egolonyini. 
16 Kutani a ku: “A hi fambe swin'we, u ta vona ku hiseka ka mina eka Yehovha.” Kutani a n'wi fambisa egolonyini ya yena.
17 A ya nghena eSamariya, kutani a dlaya hinkwavo lava seleke va Akabu eSamariya, a va heta hinkwavo hi rito leri Yehovha a nga ri vula eka Eliya. 
18 Kutani Yehu a hlengeleta tiko hinkwaro, a ku eka rona: “Akabu u tirhele Baali switsongo, Yehu u ta n'wi tirhela ngopfu. 
19 Sweswi ndzi vitaneleni vaprofeta va Baali hinkwavo, malandza ya yena hinkwawo, ni vaprista va yena hinkwavo; ku nga pfumariwi na un'we! Hikuva ndzi rhandza ku humesela Baali gandzelo lerikulu. Mani na mani la nga ta pfumaleka, a nga ka a nga hanyi.” Yehu a a endlisa sweswo hi vutlhari ku lovisa lava tirhelaka Baali. 
20 Kutani Yehu a ku: “Endlelani Baali nhlengeletano leyo kwetsima.” Kavaloko va yi tivisa. 
21 Yehu a rhuma etikweni ra Israele hinkwaro, kutani hinkwavo lava tirhelaka Baali va ta, ku nga salanga na un'we la nga tangiki va nghena endlwini ya Baali, yindlu ya Baali yi tala swinene. 
22 Kutani Yehu a ku eka mulanguteri wa yindlu ya tinguvu: “Humesela hinkwavo lava tirhelaka Baali tinguvu.” Kutani a va nyika tinguvu. 
23 Yehu a nghena endlwini ya Baali, a ri na Yonadabu n'wana Rekaba, kutani a ku eka malandza ya Baali: “Lavisisani, mi vona leswaku ku nga tshuki ku va na un'we wa malandza ya Yehovha haleno; ku va ntsena lava tirhelaka Baali.” 
24 Kavaloko va nghena ku humesa magandzelo ni tiholokosta kutani Yehu a veka ehandle ka yindlu vavanuna va 80, a ku eka vona: “Kungakuloko munhu a tshika un'wana wa lava ndzi va nyiketaka emavokweni ya n'wina a baleka, vutomi bya yena byi ta riha vutomi bya munhu loyi.”
25 Kuteloko va hetile ku humesa holokosta, Yehu a ku eka tinhenha ni ka tindhuna: “Nghenani, mi va dlaya! Ku nga humi munhu!” Kavaloko vatsutsumi ni tinhenha ti va dlaya hi matlhari, ti va cukumeta hitlhelo; kutani ti ya fika emutini wa yindlu ya Baali. 
26 Va humesa swifaniso endlwini ya Baali, va swi hisa; 
27 va mbundzuxa xifaniso xa Baali; va mbundzuxa ni yindlu ya Baali, va endla tala ha yona ku fika namuntlha. 
28 Yehu a herisa sweswo Baali exikarhi ka Israele. 
29 Ntsena loko swi ri swidyoho swa Yerobuwamu, n'wana Nebati, la nga dyohisa Israele, ma ri marhole ya nsuku lama ngi ma ri eBetele na Dani, Yehu a nga swi fularhelanga.
30 Yehovha a ku eka Yehu: “Leswi u endleke leswi lulameke emahlweni ka mina, u endleke yindlu ya Akabu hinkwaswo leswi ndzi swi anakanyeke embilwini ya mina, vana va wena va ta tshama exiluvelweni xa Israele ku fika erixakeni ra vumune.” 
31 Kambe Yehu a nga chivirikanga hi mbilu hinkwayo ya yena ku famba enawini wa Yehovha, Xikwembu xa Israele, a nga fularhelanga swidyoho swa Yerobuwamu la nga dyohisa Israele ha swona.
32 Emikarhini yoleyo Yehovha a sungula ku hunguta tiko ra Israele; Hazaele a hlasela va Israele endzilakaneni hinkwawo wa vona, 
33 ku suka eYordani evuxeni, tiko hinkwaro ra Giliyadi, va Gadi, ni va Rhuveni ni va Manase, ku suka eArowere lowu nga enambyeni wa Arinoni, na Giliyadi, na Baxani.
34 Leswi seleke swa timhaka ta Yehu, hinkwaswo leswi a swi endleke, ni mitirho ya matimba hinkwawo ya yena, timhaka leti a ti tsariwanga ebukwini ya Tikronika ta tihosi ta Israele xana? 
35 Kutani Yehu a etlela ni vatata wa yena; va n'wi lahla eSamariya; kutani Yowahazi, n'wana wa yena, a fuma ematshan'weni ya yena. 
36 Yehu a a fumile Israele eSamariya hi malembe ya 28.
2 TIHOSI 11
01 Ataliya, mana wa Ahaziya, kuteloko a vonile leswaku n'wana wa yena a file, a pfuka, a dlaya vanhu hinkwavo va yindlu ya hosi. 
2 Kambe Yoxeba, n'wana wa wansati wa hosi Yehoramu, makwa Ahaziya, a teka Yowasi n'wana Ahaziya, a n'wi susa exikarhi ka vana va hosi loko va dlawa, kutani a n'wi fihla ni muan'wisi wa yena endlwini ya masangu. A fihliwa sweswo emahlweni ka Ataliya, a nga dlawanga. 
3 A tshama na yena endlwini ya Yehovha a ri karhi a fihliwa hi malembe ya ntlhanu na rin'we; Ataliya a a fuma etikweni ra Yuda. 
4 Hi lembe ra ntlhanu na mambirhi, Yehoyada a vitana tindhuna ta madzana ta Vakereti ni ta vatsutsumi; a va lerisa ku nghena na yena endlwini ya Yehovha; a endla xinakulobye na vona, a va hlambanyisa endlwini ya Yehovha, kutani a va kombisa hosi. 
5 A va lerisa a ku: “Mi ta endlisa sweswo: Ku avanyisa ka vunharhu ka n'wina, lava nghenaka entirhweni hi Savata, mi ta langutela yindlu ya hosi; 
6 ku avanyisa kun'wana ka vunharhu, ku ta yima enyangweni ya Suru, ku avanyisa kun'wana ka vunharhu ku ta yima enyangweni leyi nga endzhaku ka vatsutsumi; mi ta langutela yindlu leswaku ku nga ngheni munhu. 
7 Loko mi ri n'wina, yi ri mitlawa mimbirhi ya hinkwavo lava humaka entirhweni hi siku ra Savata, mi ta langutela yindlu ya Yehovha ekusuhi ni hosi. 
8 Kutani mi ta rhendzela hosi, un'wana ni un'wana a tamerile matlhari ya yena, kutani mani na mani la nga ta nghena etinxaxeni, u ta dlawa; mi ta va ni hosi loko yi ta huma ni loko yi ta nghena.”
9 Tindhuna ta madzana ti endla hinkwaswo leswi Yehoyada, muprista, a va leriseke swona; ti teka un'wana ni un'wana vanhu va yena, va ri lava nghenaka siku ra Savata, ni lava humaka siku ra Savata, va ta eka Yehoyada, muprista. 
10 Muprista a nyika tindhuna ta madzana mafumu ni switlhangu leswi ngi swi ri swa hosi Davhida, leswi ngi swi ri endlwini ya Yehovha. 
11 Vatsutsumi lava tameleke matlhari ya vona, a va yima ku suka etlhelo ra xinene ra yindlu ku fika etlhelo ra ximatsi ra yindlu, ekusuhi ni alitari ni yindlu, va rhendzele hosi. 
12 Kavaloko va humesa n'wana wa hosi, va veka harhi ya vuhosi ehenhla ka yena, va n'wi nyika vumbhoni, va n'wi veka hosi, va n'wi chela hi mafurha, va phokotela mavoko va ku: “A ku hanye hosi!”
13 Ataliya, kuteloko a twile mpfumawulo wa vatsutsumi, ni wa tiko, a ta eka tiko endlwini ya Yehovha. 
14 A languta, kutani waswivo hosi a yi yimile evuyimisweni hi mukhuva wa kona; tindhuna ni vayimbi va tinanga a va ri ekusuhi ni hosi, ni vanhu hinkwavo va tiko a va tsakile, a va yimba tinanga. Kavaloko Ataliya a handzula tinguvu ta yena, a huwelela, a ku: “Ku xenga!” 
15 Kutani Yehoyada, muprista, a lerisa tindhuna ta madzana leti fambisaka nyimpi, a ku eka vona: “N'wi humeseni etinxaxeni; la nga ta n'wi landza, mi n'wi dlaya hi tlhari,” hikuva muprista a a ku: “A nga tshuki a dlawa endlwini ya Yehovha.” 
16 Kutani va xaxamelana, va n'wi tshika a hundza, kutani a ya fika endlwini ya hosi hi ndlela ya Nyangwa ya Tihanci, va n'wi dlaya kona.
17 Kutani Yehoyada a endla ntwanano na Yehovha, ni hosi ni tiko, leswaku ri va tiko ra Yehovha; a endlisa sweswo ni le xikarhi ka hosi ni tiko. 
18 Kutani vanhu hinkwavo va tiko va ta endlwini ya Baali, va yi mbundzuxa va fayetela tialitari ta yena ni swifaniso swa yena, va dlaya Matani, muprista wa Baali emahlweni ka tialitari, kutani muprista a vekela yindlu ya Yehovha valanguteri. 
19 A teka tindhuna ta madzana ni Vakereti, ni vatsutsumi ni vanhu hinkwavo va tiko, va ngirimerisa hosi hi le ndlwini ya Yehovha, va ya nghena endlwini ya hosi hi ndlela ya nyangwa ya vatsutsumi, kutani Yowasi a tshamisa exiluvelweni xa tihosi. 
20 Vanhu hinkwavo va tiko va tsaka ni muti wu rhula; kasi a va dlayile Ataliya hi tlhari endlwini ya hosi.
2 TIHOSI 12
01 Yowasi a a ri wa malembe ya ntlhanu na mambirhi loko a sungula ku fuma. Yowasi a sungula ku fuma hi lembe ra ntlhanu na mambirhi ra Yehu; a fuma eYerusalema, hi malembe ya mune wa makume. Vito ra mana wa yena a a ri Sibiya, wa Berexeba. 
2 Yowasi a endla leswi lulameke emahlweni ka Yehovha hi masiku hinkwawo ya yena, hikuva muprista Yehoyada a a n'wi dyondzisa. 
3 Ntsena switsunga a swi susiwanga; tiko ri tshama ri endla magandzelo ni ku hisa mirhi ya risuna eswitsungeni.
4 Yowasi a ku eka vaprista: “Mali hinkwayo ya swilo leswi kwetsimaka, leyi tisiwaka endlwini ya Yehovha, yi ri mali ya ku hlayiwa, ni mali hinkwayo ya ku kutsula ka vanhu, leyi muprista un'wana ni un'wana a nga ta ringanisa, ni mali hinkwayo leyi munhu a yi tisaka hi mbilu endlwini ya Yehovha; 
5 vaprista va ta titekela yona, un'wana ni un'wana ya varikwavo, va ta siva timfa ta yindlu, va lunghisa ni hinkwaswo leswi nga ta kumiwa swi onhakile.”
6 Kambe hi lembe ra 26, ra hosi Yowasi, vaprista a va nga si siva timfa ta yindlu. 
7 Kutani hosi Yowasi a vitana Yehoyada, muprista, ni vaprista van'wana, a ku eka vona: “Xana a mi sivi ha yini timfa ta yindlu? Sweswi, mi nga tshuki mi teka mali ya varikwenu, kambe mi ta yi nyika ku lunghisa yindlu.” 
8 Kutani vaprista va pfumelelana leswaku va nga ha amukeli mali ya tiko, kambe va tshika ntirho wa ku lunghisa yindlu.
9 Kutani Yehoyada, muprista, a teka bokisi, a boxa xifunengeto xa rona, a ri veka ekusuhi ni alitari, hitlhelo ra xinene loko va nghena endlwini ya Yehovha; kutani vaprista, valanguteri va xitsulu, va nghenisa kona mali hinkwayo leyi tisiwaka endlwini ya Yehovha. 
10 Kakuloko va vona leswaku mali yi tele ebokisini, mutsari wa hosi a tlhandluka ni muprista lonkulu, va ya hlaya mali leyi va yi kumeke endlwini ya Yehovha, va yi veka. 
11 Mali leyi, loko va yi pimile exikalweni, va yi veka emavokweni ya lava khomaka ntirho, lava lerisaka mitirho endlwini ya Yehovha vona va hakela ha yona vavatli ni vaaki lava tirhaka endlwini ya Yehovha. 
12 Va hakela ni vaaki va maribye, ni vavatli va maribye va xava mirhi yo aka, ni maribye lama vatliweke ya ku siva timfa ta yindlu ya Yehovha, ni ku hakela hinkwayo mitirho ya ku lunghisa yindlu. 
13 Ntsena a va endlelangi yindlu ya Yehovha mikambana ya silivhere, ni mikwana, ni swinwelo, ni tinanga, hambi xi ri xibya xin'wana xa nsuku ni xa silivhere, hi mali leyi tisiwaka endlwini ya Yehovha; 
14 kambe va yi nyika lava fambisaka mitirho, leswaku va lunghisa ha yona yindlu ya Yehovha. 
15 Kambe vanhu lava tshembisiweke mali leswaku va yi nyika lava khomaka ntirho, a va nga vutisiwi, hikuva a va endla hi ku lulama. 
16 Mali ya magandzelo ya milandzu, ni mali ya magandzelo ya xidyoho, a yi tisiwanga endlwini ya Yehovha a yi ri ya vaprista.
17 Kavaloko Hazaele, hosi ya Siriya, a tlhandluka, a pfuka Gati, a wu teka. Kutani Hazaele a lava ku tlhandluka ku ya pfuka Yerusalema. 
18 Kambe Yowasi, hosi ya Yuda, a teka swingolongondzwana hinkwaswo leswi hlawuriweke leswi hlawurisiweke hi Yoxafati, na Yehoramu, na Ahaziya, vatata wa yena tihosi ta Yuda, ni leswi a swi hlawuleke a ri yena ni nsuku hinkwawo lowu ngi wu ri exumeni xa yindlu ya Yehovha, ni swa yindlu ya hosi, a swi rhumela Hazaele, hosi ya Siriya, kutani a sukela Yerusalema.
19 Leswi seleke swa timhaka ta Yowasi, hinkwaswo leswi a swi endleke, timhaka leti a ti tsariwanga ebukwini ya Tikronika ta tihosi ta Yuda xana?
20 Malandza ya yena ma pfuka, ma endla makungu ya ku n'wi xandzukela; kutani ma dlaya Yowasi endlwini ya Milo eku rheleleni ka Sila. 
21 Yozakari, n'wana Ximeyata, na Yozabadi, n'wana Xomere, malandza ya yena, ma n'wi tlhava a fa; kutani va n'wi lahla ni vatata wa yena emutini wa Davhida. Kutani Amasiya, n'wana wa yena, a fuma ematshan'weni ya yena.
2 TIHOSI 13
01 Hi lembe ra 23 ra Yowasi, n'wana Ahaziya, hosi ya Yuda, Yowahazi, n'wana Yehu, a sungula ku fuma etikweni ra Israele eSamariya; a fuma hi malembe ya 17. 
2 A endla leswo biha emahlweni ka Yehovha; a landza swidyoho swa Yerobuwamu, n'wana Nebati, la dyohiseke Israele, a nga swi fularhelanga. 
3 Vukari bya Yehovha byi pfurhela Israele, kutani a va nyiketa Hazaele, hosi ya Siriya, na Bene-Hadada, n'wana Hazaele, emikarhini yoleyo hinkwayo. 
4 Kutani Yowahazi a khongela Yehovha, Yehovha a n'wi yingisa, hikuva a a vonile ku xaniseka ka Vaisraele hilaha hosi ya Siriya yi va xaniseke hakona. 
5 Yehovha a nyika Vaisraele mulamuleri. Kutani Vaisraele va tshunxiwa emavokweni ya Vasiriya; kavaloko vana va Israele va aka emitsongeni ya vona kukotisa khale. 
6 Hambiswiritano, a va fularhelanga swidyoho swa yindlu ya Yerobuwamu la nga dyohisa Israele va tinyiketa eka swona, na xona xifaniso xa Axera xi sala xi yimile eSamariya. 
7 Hikuva Yehovha a a siyele Yowahazi nyimpi ya ntlhanu wa makume wa vakhandziyi va tihanci ntsena, ni tigolonyi ta khume, ni vavanuna lava fambaka hi milenge va 10 000; hikuva hosi ya Siriya a yi herisile Vaisraele, yi va endlile kukotisa ntshuri lowu kandziyeriwaka.
8 Leswi seleke swa timhaka ta Yowahazi, ni hinkwaswo leswi a swi endleke, ni vunhenha bya yena, timhaka leti a ti tsariwanga ebukwini ya Tikronika ta tihosi ta Israele xana? 
9 Yowahazi a etlela ni vatata wa yena, kutani va n'wi lahla eSamariya; Yowasi, n'wana wa yena, a fuma ematshan'weni ya yena.
10 Hi lembe ra 37 ra Yowasi, hosi ya Yuda, Yowasi, n'wana Yowahazi, a sungula ku fuma etikweni ra Israele, eSamariya; a fuma hi malembe ya 16. 
11 A endla leswo biha emahlweni ka Yehovha, a nga fularhelanga swidyoho hinkwaswo swa Yerobuwamu, n'wana Nebati, la dyohiseke Israele; a tinyiketa swona.
12 Leswi seleke swa timhaka ta Yowasi, ni hinkwaswo leswi a swi endleke, ni vunhenha bya yena, loko a lwa na Amasiya, hosi ya Yuda, xana a swi tsariwanga ebukwini ya Tikronika ta tihosi ta Israele xana? 
13 Yowasi a etlela ni vatata wa yena kutani Yerobuwamu a tshamisa exiluvelweni xa yena. Yowasi a lahliwa eSamariya ni tihosi ta Israele.
14 Elixa a a vabya hi vuvabyi lebyi a feke ha byona, kutani Yowasi, hosi ya Israele, a ngirimela eka yena, a rila emombyeni wa yena, a ku: “Tatana! Tatana! Golonyi ya Israele ni vakhandziyi va yona!” 
15 Elixa a ku eka yena: “Teka vurha ni miseve.” Kutani a teka vurha ni miseve. 
16 Elixa a ku eka hosi ya Israele: “Khoma vurha hi voko ra wena.” Kuteloko a tamerile vurha, Elixa a tlhandlekisa mavoko ya yena emavokweni ya hosi, 
17 kutani a ku: “Pfula fasitere hitlhelo ra vuxa!” Kuteloko a ri pfurhile, Elixa a ku: “Copa!” A copa, kutani Elixa a ku: “I nseve wa ku ponisa ka Yehovha! I nseve wa ku ponisiwa emavokweni ya Vasiriya, u ta lwa ni Vasiriya eAfeke, u ko u va heta.” 
18 A engeta a ku: “Teka miseve,” kutani a teka; kavaloko Elixa a ku eka hosi ya Israele: “Gongondza ehansi.” A gongondza kanharhu kutani a yima. 
19 Munhu wa Xikwembu a n'wi holovela, a ku: “Ingi loko u gongondzile kantlhanu, kumbe kantlhanu na kan'we; a u ta hlula Vasiriya u ko u va heta; kambe sweswi, u ta hlula Vasiriya kanharhu.”
20 Kutani Elixa a fa; va n'wi lahla. Hi lembe leri tlhandlamaka, eku sunguleni ka rona, mavandla ya Vamowabu ma nghena etikweni. 
21 Kakuloko va lahla munhu, va vona vandla rin'wana ri ta, kutani va cukumeta mufi esirheni ra Elixa. Mufi a ya kumba marhambu ya Elixa, kutani a pfuka a hanyile, a yima emilengeni ya yena.
22 Hazaele, hosi ya Siriya, a a xanisile Israele eku fumeni hinkwako ka Yowahazi. 
23 Kambe Yehovha a twela Vaisraele vusiwana, a va endla hi tintswalo, a va hundzukela hi mombo, hikwalaho ka ntwanano wa yena na Abrahama, na Isaka, na Yakobo a nga rhandzangi ku va heta, ni ku fika sweswi a nga va cukumetangi ekule ni mombo wa yena.
24 Hazaele, hosi ya Siriya, a fa, kutani Bene-Hadada, n'wana wa yena, a fuma, ematshan'weni ya yena. 
25 Yowasi, n'wana Yowahazi, a tlhela a teka emavokweni ya Bene-Hadada, n'wana Hazaele, miti leyi a yi tekeke enyimpini, emavokweni ya Yowahazi, tata wa yena. Yowasi a n'wi hlula kanharhu, kutani a tlhela a kuma miti ya Israele.
2 TIHOSI 14
01 Hi lembe ra vumbirhi ra Yowasi, n'wana Yowahazi, hosi ya Israele, Amasiya, n'wana Yowasi, hosi ya Yuda, a sungula ku fuma. 
2 A a ri wa malembe ya 25 loko a sungula ku fuma, kutani a fuma hi malembe ya 29 eYerusalema, Vito ra mana wa yena a a ri Yowadana, wa Yerusalema. 
3 A endla leswo lulama emahlweni ka Yehovha, ntsena ku nga ri kukotisa Davhida, tata wa yena; a endla hinkwaswo hi laha Yowasi, tata wa yena a endleke hakona. 
4 Kambe switsunga a swi susiwanga, tiko ri tshama ri hisa mirhi ya risuna eswitsungeni.
5 Kuteloko vuhosi byi tiyile emavokweni ya yena, a dlaya malandza ya yena lama dlayeke hosi, tata wa yena. 
6 Kambe a nga dlayanga vana va vadlayi hilaha ku tsariweke hakona ebukwini ya nawu wa Muxe, laha Yehovha a leriseke, a ku: “Vatatana va nga tshuki va dlayeriwa vana, ni vana va nga tshuki va dlayeriwa vatatana, hikuva un'wana ni un'wana u ta dlayeriwa swidyoho swakwe.”
7 A dlaya vavanuna va 10 000 Vaedomu enkoveni wa Munyu, enyimpini yoleyo a teka Sela, a wu thya Yokitele; wu hlayisile vito leri ku fika namuntlha.
8 Kavaloko Amasiya a rhumela Yowasi, n'wana Yowahazi, n'wana Yehu, hosi ya Israele tintsumi a ku eka yena: “Tana, hi vonana!” 
9 Yowasi, hosi ya Israele, a rhuma eka Amasiya hosi ya Yuda, a ku: “Mutwa lowu nga eLebanoni wu rhumile eka murhi wa kedari lowu nga eLebanoni, wu ku: ‘Nyika n'wana wa mina, n'wana wa wena a va nsati wa yena.’ Kambe swiharhi swa nhova leswi nga eLebanoni, swi hundza, swi kandziyela mutwa. 
10 U hlurile Edomu, kutani mbilu ya wena yi ku kukumuxile: tsakela ku twala ka wena, u sala ekaya! U pfuxela yini khombo leswaku u hluriwa wena, ni va Yuda na wena?” 
11 Kambe Amasiya a nga n'wi yingisanga, kutani Yowasi, hosi ya Israele, a tlhandluka, kutani va vonana, yena na Amasiya, hosi ya Yuda eBeta-Xemexe lowu nga wa Yuda. 
12 Yuda a hluriwa emahlweni ka Israele, kutani va baleka un'wana ni un'wana entsongeni wa yena. 
13 Yowasi, hosi ya Israele, a khoma Amasiya hosi ya Yuda, n'wana Yowasi, n'wana Ahaziya, eBeta-Xemexe; kutani a ta eYerusalema, a mbundzuxa rirhangu ra Yerusalema, ku suka enyangweni ya Efrayimi, ku fika enyangweni ya yinhla, swi ri swisungunhu swa mune wa madzana. 
14 A teka nsuku hinkwawo, ni silivhere hinkwayo, ni swingolongondzwana hinkwaswo leswi ngi swi ri endlwini ya Yehovha, ni le vuhlayiselweni bya yindlu ya hosi; a khoma ni vanhu van'wana, a tlhelela eSamariya.
15 Leswi seleke swa timhaka ta Yowasi, leswi a swi endleke, ni vunhenha bya yena, ni ku lwa ka yena na Amasiya, hosi ya Yuda, timhaka leti a ti tsariwanga ebukwini ya Tikronika ta tihosi ta Israele xana? 
16 Yowasi a etlela ni vatata wa yena, kutani a lahliwa eSamariya ni tihosi ta Israele, Yerobuwamu, n'wana wa yena, a fuma ematshan'weni ya yena.
17 Amasiya, n'wana Yowasi, hosi ya Yuda, a hanya malembe ya khume na ntlhanu endzhaku ka rifu ra Yowasi, n'wana Yowahazi, hosi ya Israele. 
18 Leswi seleke swa timhaka ta Amasiya a swi tsariwanga ebukwini ya Tikronika ta tihosi ta Yuda xana?
19 Va endla makungu eYerusalema, ku n'wi xandzukela, kambe a tsutsumela eLakixi; va n'wi landza eLakixi, kutani va n'wi dlaya kona. 
20 Va n'wi rhwala hi tihanci, kutani a lahliwa ni vatata wa yena eYerusalema, emutini wa Davhida. 
21 Tiko hinkwaro ra Yuda ri teka Azariya, la nga ri wa malembe ya 16 va n'wi veka hosi ematshan'weni ya Amasiya, tata wa yena. 
22 A pfuxa Elata, a wu tlherisela evuhosini bya Yuda, ku ri loko hosi yi etlerile ni vatata wa yena.
23 Hi lembe ra khume na ntlhanu ra Amasiya, n'wana Yowasi, hosi ya Yuda, Yerobuwamu, n'wana Yowasi, hosi ya Israele, a sungula ku fuma eSamariya; a fuma hi malembe ya 41. 
24 A endla leswo biha emahlweni ka Yehovha, a nga hundzukelanga eswidyohweni hinkwaswo swa Yerobuwamu, n'wana Nebati, la dyohiseke Israele. 
25 A pfuxa ndzilakana wa Israele ku sungula enyangweni ya ndlela ya Hamata, ku fika eLwandle ra Rivala hilaha Yehovha, Xikwembu xa Israele, a nga vula hakona hi nandza wa yena Yonasi, n'wana Amitayi, muprofeta loyi ngi a ri wa Gati-Hefere. 
26 Hikuva Yehovha a a vonile khombo lerikulu ngopfu ra Israele, ni leswaku va herile hinkwavo, hambi va ri va matimba, hambi lavatsongo, a ku nga ri na munhu la pfunaka Israele. 
27 Kambe Yehovha a nga vulanga leswaku u ta herisa vito ra Israele ehansi ka matilo; kutani a va kutsula ha Yerobuwamu, n'wana Yowasi.
28 Leswi seleke swa timhaka ta Yerobuwamu, ni hinkwaswo leswi a swi endleke, ni vunhenha bya yena enyimpini, ni laha a tlheriseke Israele eDamaska na Hamata wa Yuda, timhaka leti, a ti tsariwanga ebukwini ya Tikronika ta tihosi ta Israele xana? 
29 Yerobuwamu a etlela ni vatata wa yena, tihosi ta Israele, kutani Zakariya, n'wana wa yena, a fuma ematshan'weni ya yena.
2 TIHOSI 15
01 Hi lembe ra 27 ra Yerobuwamu, hosi ya Israele, Azariya, n'wana Amasiya, hosi ya Yuda a sungula ku fuma. 
2 A a ri wa malembe ya 16 loko a vekiwa hosi, kutani a fuma hi malembe ya 52 eYerusalema. Vito ra mana wa yena a a ri Yekoliya, wa Yerusalema.
3 A endla leswo lulama emahlweni ka Yehovha, hinkwaswo hilaha Amasiya, tata wa yena, a endleke hakona. 
4 Ntsena switsunga a swi susiwanga: tiko a ri tshama ri humesa magandzelo, ni ku hisa mirhi ya risuna eswitsungeni. 
5 Kutani Yehovha a rhumela hosi vuvabyi, a va ni nhlokonho ku fika siku ra ku fa ka yena. A a tshama endlwini ya vavabyi; Yotamu n'wana hosi, a lerisa endlwini ya hosi, a ri karhi a avanyisa vanhu va tiko.
6 Leswi seleke swa timhaka ta Azariya, ni hinkwaswo leswi a swi endleke, xana a swi tsariwanga ebukwini ya Tikronika ta tihosi ta Yuda xana? 
7 Azariya a etlela ni vatata wa yena, kutani va n'wi lahla ni vatata wa yena emutini wa Davhida; Yotamu, n'wana wa yena, a fuma ematshan'weni ya yena.
8 Hi lembe ra 38 ra Azariya, hosi ya Yuda, Zakariya, n'wana Yerobuwamu a sungula ku fuma etikweni ra Israele eSamariya; a fuma hi tin'hweti ta ntlhanu na yin'we. 
9 A endla leswo biha emahlweni ka Yehovha, kukotisa vatata wa yena; a nga fularhelanga swidyoho swa Yerobuwamu, n'wana Nebati, la nga dyohisa Israele. 
10 Xalumi, n'wana Yabexe a endla makungu ku n'wi xandzukela, kutani a n'wi tlhava emahlweni ka tiko, a n'wi dlaya; a fuma ematshan'weni ya yena.
11 Timhaka leti seleke ta Zakariya, ti tsariwile ebukwini ya Tikronika ta tihosi ta Israele. 
12 Hi rona rito ra Yehovha leri a ri byeleke Yehu loko a ku: “Vana va wena va ta tshama exiluvelweni xa Israele, ku fika erixakeni ra vumune”; swi va tano.
13 Xalumi, n'wana Yabexe, a sungula ku fuma hi lembe ra 39 ra Uziya, hosi ya Yuda. A fuma n'hweti yin'we eSamariya. 
14 Menahema, n'wana Gadi, a tlhandluka a suke eTirisa, a ta eSamariya, a tlhava Xalumi, n'wana Yabexe, eSamariya, a n'wi dlaya; a fuma ematshan'weni ya yena.
15 Leswi seleke swa timhaka ta Xalumi, ni ku xandzuka loku a ku kaneleke, swi tsariwile ebukwini ya Tikronika ta tihosi ta Israele.
16 Kutani Menahema a hlasela Tifisaka, ni hinkwavo lava ngi va ri ka wona ni tikwanyana ra wona, ku suka eTirisa hikuva a wu n'wi pfulelanga tinyangwa ta wona, a wu hlasela, kutani a boxa makhwiri ya vavasati hinkwavo lava ngi va ri ni tinyimba.
17 Hi lembe ra 39 ra Azariya, hosi ya Yuda, Menahema, n'wana Gadi a sungula ku fuma etikweni ra Israele; a fuma khume ra malembe eSamariya. 
18 A endla leswo biha emahlweni ka Yehovha, a nga fularhelangi eku hanyeni hinkwako ka yena, ku dyoha ka Yerobuwamu, n'wana Nebati la nga dyohisa Israele. 
19 Pulu, hosi ya Asiriya a nghena etikweni ra Israele, kutani Menahema a nyika Pulu titalenta ta silivhere ta 1 000 leswaku a n'wi pfuna ku tiyisa vuhosi evokweni ra yena. 
20 Menahema a hlenga mali leyi etikweni ra Israele ku yi nyika hosi ya Asiriya; mufuwi un'wana ni un'wana a humesa tixikele ta ntlhanu wa makume; kutani hosi ya Asiriya, a tlhela a muka a nga ha hlwelangi etikweni ra Israele.
21 Leswi seleke swa timhaka ta Menahema, ni hinkwaswo leswi a swi endleke a swi tsariwanga ebukwini ya Tikronika ta tihosi ta Israele xana? 
22 Menahema a etlela ni vatata wa yena kutani Pekahiya, n'wana wa yena, a fuma ematshan'weni ya yena.
23 Hi lembe ra ntlhanu wa makume ra Azariya, hosi ya Yuda, Pekahiya, n'wana Menahema, a sungula ku fuma etikweni ra Israele; a fuma malembe mambirhi eSamariya. 
24 A endla leswo biha emahlweni ka Yehovha; a nga fularhelanga ku dyoha ka Yerobuwamu, n'wana Nebati, la nga dyohisa Israele. 
25 Peka, n'wana Remaliya, ndhuna ya yena, a n'wi xandzukela, a n'wi tlhava eSamariya endlwini ya hosi, swin'we na Arigobi, na Ariye; vavanuna va ntlhanu wa makume va Giliyadi a va ri na yena; a n'wi dlayisa sweswo, a fuma ematshan'weni ya yena.
26 Timhaka leti seleke ta Pekahiya, ni hinkwaswo leswi a swi endleke, swi tsariwile ebukwini ya Tikronika ta tihosi ta Israele.
27 Hi lembe ra 52 ra Azariya, hosi ya Yuda, Peka, n'wana Remaliya, a sungula ku fuma etikweni ra Israele a fuma hi malembe ya makume mambirhi eSamariya. 
28 A endla leswo biha emahlweni ka Yehovha, a nga fularhelanga swidyoho swa Yerobuwamu n'wana Nebati, la nga dyohisa Israele. 
29 Emasikwini ya Peka, hosi ya Israele, Tiglata-Pilezere, hosi ya Asiriya, a ta, kutani a teka Iyoni, na Avele-Beta-Maaka, na Yanowaka, na Kedexe, na Hasoro, na Giliyadi, na Galeliya, ni tiko hinkwaro ra Neftali, kutani a fambisa vaaki va kona eAsiriya. 
30 Kutani Hoxeya, n'wana Ela, a xandzukela Peka, n'wana Remaliya, a n'wi tlhava, a n'wi dlaya; a fuma ematshan'weni ya yena, hi lembe ra makume mambirhi ra Yotamu, n'wana Uziya. 
31 Leswi seleke swa timhaka ta Peka, ni hinkwaswo leswi a swi endleke, swi tsariwile ebukwini ya Tikronika ta tihosi ta Israele.
32 Hi lembe ra vumbirhi ra Peka, n'wana Remaliya, hosi ya Israele, Yotamu, n'wana Uziya, hosi ya Yuda, a sungula ku fuma. 
33 A a ri wa malembe ya 25 loko a sungula ku fuma, kutani a fuma malembe ya 16 eYerusalema; vito ra mana wa yena a a ri Yeruxa n'wana Sadoki. 
34 A endla leswo lulama emahlweni ka Yehovha; a endla hinkwaswo hilaha Uziya, tata wa yena, a endleke hakona. 
35 Ntsena switsunga a swi susiwanga; tiko ri tshama ri humesa magandzelo, ni ku hisa mirhi ya risuna eswitsungeni. Hi yena la nga aka nyangwa ya le henhla ya yindlu ya Yehovha.
36 Leswi seleke swa timhaka ta Yotamu, ni hinkwaswo leswi a swi endleke, xana a swi tsariwanga ebukwini ya Tikronika ta tihosi ta Yuda xana?
37 Emikarhini yoleyo, Yehovha a sungula ku rhumela tiko ra Yuda ku ri pfuka, Resini, hosi ya Siriya, na Peka, n'wana Remaliya.
38 Yotamu a etlela ni vatata wa yena, a lahliwa ni vatata wa yena emutini wa Davhida tata wa yena; kutani Akazi, n'wana wa yena, a fuma ematshan'weni ya yena.
2 TIHOSI 16
01 Hi lembe ra 17 ra Peka, n'wana Remaliya, Akazi, n'wana Yotamu, hosi ya Yuda, a sungula ku fuma. 
2 Akazi a a ri wa malembe ya makume mambirhi loko a sungula ku fuma; a fuma malembe ya 16 eYerusalema. A nga endlangi leswi lulameke emahlweni ka Yehovha, Xikwembu xa yena, kukotisa Davhida, tata wa yena; 
3 kambe a famba endleleni ya tihosi ta Israele, a hisa n'wana wa yena endzilweni, a landzisa sweswo manyala ya matiko lawa Yehovha a ma hlongoleke emahlweni ka vana va Israele. 
4 A humesa magandzelo, ni ku hisa mirhi ya risuna eswitsungeni ni le swintshabyaneni, ni le hansi ka murhi wun'wana ni Wun'wana lowu hlukeke.
5 Kavaloko Resini, hosi ya Siriya, na Peka, n'wana Remaliya, hosi ya Israele va tlhandluka ku ya hlasela Yerusalema; va rhendzela Akazi, kambe va tsandzeka ku n'wi hlula. 
6 Enkarhini wolowo, Resini, hosi ya Siriya, a tlherisela Elata evuhosini bya Siriya; a hlongola va Yuda, a va humesa eElata; kutani Vasiriya va nghena eElata; va tshamile kona ku fika namuntlha.
7 Akazi a rhumela Tiglata-Pilezere, hosi ya Asiriya, tintsumi, a ku eka yena: “Ndzi nandza wa wena ni n'wana wa wena; tlhandluka u ndzi ponisa evokweni ra hosi ya Siriya, ni le vokweni ra hosi ya Israele, tihosi leti ti ndzi pfukeke.” 
8 Kutani Akazi a teka silivhere ni nsuku, leswi ngi swi ri endlwini ya Yehovha, ni le xumeni xa yindlu ya hosi a swi rhumela hosi ya Asiriya, wu va ndzuvo. 
9 Hosi ya Asiriya yi n'wi yingisa; kutani hosi ya Asiriya yi tlhandluka! Yi ya lwa na Damaska yi wu teka, yi yisa vaaki va kona eKiri, yi dlaya Resini.
10 Hosi Akazi a ya eDamaska ku ya hlangana na Tiglata-Pilezere, hosi ya Asiriya, kutani a vona alitari leyi nga eDamaska. Kutani hosi Akazi a rhumela Uriya, muprista, xifaniso ni xivumbeko xa alitari leyi. 
11 Kutani Uriya, muprista, a aka alitari a endla hinkwaswo hilaha hosi Akazi a n'wi leriseke hakona loko a ri Damaska; Uriya, muprista, a endlisa sweswo, hosi Akazi a nga si vuya hi le Damaska. 
12 Kutani hosi yi vuya hi le Damaska, yi vona alitari, hosi yi tshinelela alitari, yi khandziya kona, 
13 yi hisela kona holokosta ya yona, ni gandzelo ra yona, kutani yi chela swakunwa swa yona kona, yi halata ni ngati ya magandzelo ya ku khensa ealitarini. 
14 Loko yi ri alitari ya koporo leyi nga emahlweni ka Yehovha, a yi susa evutshan'weni bya yona, emahlweni ka tempele, exikarhi ka alitari leyintshwa ni yindlu ya Yehovha, a yi veka ekusuhi ni alitari ya yena, en'walungwini. 
15 Kutani hosi Akazi a lerisa Uriya, muprista, a ku: “U ta hisa ealitarini leyikulu, holokosta ya nimixo ni gandzelo ra madyambu, ni holokosta ya hosi, ni gandzelo ra yona, ni holokosta ya vanhu hinkwavo va tiko, ni magandzelo ya vona, ni vucheleto bya vona; u ta halatela kona ngati hinkwayo ya tiholokosta, ni ngati hinkwayo ya magandzelo; loko yi ri alitari ya koporo, ndzi ta tivonela yona.” 
16 Uriya, muprista, a endla hinkwaswo hilaha Akazi a leriseke hakona. 
17 Hosi Akazi a fayetela matlhelo ya swikhato, a susa mikamba leyi nga ehenhla ka swona, a xikisa ni lwandle leri nga ehenhla ka tihomu ta koporo, leti ngi ti ri ehansi ka rona, kutani a yi veka exikhatweni xa maribye. 
18 A hundzuluxa endlwini ya Yehovha nyangwa ya Savata leyi akiweke endlwini, ni nyangwa ya handle ya hosi, hikwalaho ka hosi ya Asiriya.
19 Leswi seleke swa timhaka ta Akazi, ni leswi a swi endleke, xana a swi tsariwanga ebukwini ya Tikronika ta tihosi ta Yuda xana? 
20 Akazi a etlela ni vatata wa yena, a lahliwa ni vatata wa yena, emutini wa Davhida; kutani Hezekiya, n'wana wa yena, a fuma ematshan'weni ya yena.
2 TIHOSI 17
01 Hi lembe ra khume na mambirhi ra Akazi, hosi ya Yuda, Hoxeya, n'wana Ela, a sungula ku fuma etikweni ra Israele, eSamariya, a fuma malembe ya ntlhanu na mune. 
2 A endla leswi biheke emahlweni ka Yehovha, ntsena ku nga ri kukotisa tihosi ta Israele leti ngi ti ri emahlweni ka yena. 
3 Xalimanezere, hosi ya Asiriya a tlhandluka ku lwa na yena; kutani Hoxeya a va ehansi ka yena, a n'wi humesela ndzuvo.
4 Hosi ya Asiriya yi vona leswaku Hoxeya a endle makungu ku yi pfuka, hikuva a a rhumile tintsumi eka So, hosi ya Egipta; na swona a nga ha rhumelanga hosi ya Asiriya ndzuvo kukotisa hi malembe. Kutani hosi ya Asiriya yi n'wi pfalela, yi n'wi boha ekhotsweni.
5 Kutani hosi ya Asiriya yi nghena etikweni hinkwaro, yi tlhandlukela eSamariya, yi wu rhendzela hi malembe manharhu. 
6 Hi lembe ra ntlhanu na mune ra Hoxeya, hosi ya Asiriya yi teka Samariya, yi fambisa Vaisraele etikweni ra Asiriya, kutani yi va akisa eHala, ni le henhla ka Habori, nambu wa Gozana, ni le mitini ya Vameda.
7 Hikuva vana va Israele a va dyohele Yehovha, Xikwembu xa vona, loyi a va humeseke etikweni ra Egipta, ehansi ka voko ra Faro, hosi ya Egipta, kutani va chavile swikwembu swin'wana. 
8 Va landzile mikhuva ya matiko lawa Yehovha a ma hlongoleke emahlweni ka vana va Israele, ni leyi tihosi ta Israele ti yi leriseke. 
9 Vana va Israele va sandzile Yehovha, Xikwembu xa vona hi swilo leswi nga lulamangiki. Va tiakerile xitsunga emitini hinkwayo ya vona, ku sungula hi tindlu leto leha ta valanguteri ku fika emitini ya makhokholo. 
10 Va tiyimisele swifaniso, ni swifaniso swa Axera eswitsungeni hinkwaswo leswi tlakukeke, ni le hansi ka murhi wun'wana ni wun'wana lowu hlukeke. 
11 Va hisile mirhi ya risuna eswitsungeni hinkwaswo, kukotisa matiko lawa Yehovha a ma suseke emahlweni ka vona; va endlile swilo leswo biha ku pfuka Yehovha. 
12 Kambe va tirhela swifaniso leswi Yehovha a va byeleke ha swona: “Mi nga tshuki mi swi endla.”
13 Yehovha u byerile Israele na Yuda hi vaprofeta hinkwavo va yena, ni vavoni hinkwavo, a ku: “Tlhelani etindleleni leto biha ta n'wina, mi hlayisa ku lerisa ka mina ni milawu ya mina, hilaha ndzi nyikeke vatata wa n'wina nawu hinkwawo, hilaha ndzi mi rhumeleke wona hi malandza ya mina vaprofeta.” 
14 Kambe a va yingisanga, va nonon'hwisile tinhamu ta vona kukotisa vatata wa vona lava nga pfumelangiki eka Yehovha Xikwembu xa vona. 
15 Va sandza milawu ya yena, ni ntwanano wa yena lowu a wu endleke ni vatata wa vona, ni ku layiwa loku a va layeke hakona; va landza swahava, kutani va hundzuka swahava, va ri karhi va famba endzhaku ka matiko lawa ma va rhendzeleke, lawa Yehovha a va leriseke leswaku va nga tshuki va endla kukotisa wona. 
16 Va tshika milawu hinkwayo ya Yehovha, Xikwembu xa vona, kutani va tiendlela marhole lama chuluriweke va tiendlela ni swifaniso swa Axera va khinsama emahlweni ka vandla hinkwaro ra matilo, va tirhela Baali. 
17 Va hisa endzilweni vana va vona va xinuna ni va xisati, va tinyiketa ku bvumbha ni vuloyi, va tinyiketa ku endla leswo biha emahlweni ka Yehovha ni ku n'wi pfuka. 
18 Kutani Yehovha a karihela ngopfu Vaisraele, a va susa emahlweni ka yena, a ku salanga nchumu wa vona loko yi nga ri nyimba ya Yuda ntsena. 
19 Hambi a ri Yuda a nga hlayisangi milawu ya Yehovha, Xikwembu xa yena, va landza mikhuva ya Vaisraele leyi va tivekeleke yona.
20 Kutani Yehovha a cukumeta rixaka hinkwaro ra Israele, a va tsongahata, a va nyiketa emavokweni ya vayivi, a ko a va susa emahlweni ka yena. 
21 Hikuva Vaisraele va tiavanyisile eka yindlu ya Davhida, va vekile hosi Yerobuwamu, n'wana Nebati, kutani Yerobuwamu a hambukisa Israele leswaku va nga landzi Yehovha, a va dyohisa hi xidyoho lexikulu. 
22 Vana va Israele va landza swidyoho hinkwaswo leswi endliweke hi Yerobuwamu, a va fularhelanga swona. 
23 Yehovha a ko a susa Israele emahlweni ka yena, hilaha a nga vula hi nomu wa malandza ya yena hinkwawo, va nga vaprofeta, a susa va Israele etikweni ra vona a va yisa eAsiriya, laha va nga kona ku fika namuntlha.
24 Hosi ya Asiriya yi tisa vanhu va Babilona, ni va Kuta, ni va Avha, ni va Hamata, ni va Sefari-Vhayimi, yi va akisa emitini ya Samariya ematshan'weni ya vana va Israele, kutani va fuma tiko ra Samariya, va aka emitini ya rona. 
25 Kuteloko va sungurile ku aka kona, a va nga chavi Yehovha, kutani Yehovha, a va rhumela tinghala ti va dlaya. 
26 Kutani va tivisa hosi ya Asiriya, va ku: “Matiko lawa u ma yiseke kona, lawa u ma akiseke emitini ya Samariya, a va tivi nawu wa Xikwembu xa tiko leri, kutani xi va rhumele tinghala leti va dlayaka, hikuva a va tivi nawu wa Xikwembu xa tiko leri.” 
27 Kavaloko hosi ya Asiriya, yi lerisa, yi ku: “Tlheriselani kona un'wana wa vaprista lava mi va suseke kona, a ya aka kona, a va dyondzisa nawu wa Xikwembu xa kona.” 
28 Kutani un'wana wa vaprista lava susiweke eSamariya, a ta aka eBetele, a va dyondzisa hilaha va fanelaka ku chava Yehovha hakona. 
29 Kutani tiko rin'wana ni rin'wana ri tiendlela swikwembu swa rona emitini leyi va akeke eka yona, va swi veka etindlwini ta xitsunga leti Vasamariya va ti akeke. 
30 Vanhu va Babilona va endla Sukoti-Benoti, vanhu va Kuta va endla Nergala, vanhu va Hamata va endla Axima. 
31 Va Avha va endla Nibahazi na Tartaka, va Sefari-Vhayimi va humesela Adrameleke na Anameleke, swikwembu swa Sefari-Vhayimi vana va vona va xinuna, va va hisa hi ndzilo. 
32 A va chava na Yehovha, kutani va tiendlela vaprista lava humaka etikweni hinkwaro; vona va va humesela magandzelo etindlwini ta switsunga. 
33 A va chava Yehovha, kambe a va tirhela swikwembu swa vona hi mikhuva ya matiko lawa va tekiweke ka wona. 
34 Ku fikela namuntlha va landzela mikhuva ya vona ya ku sungula, va nga chavi Yehovha ntsena; kambe a va landzi milawu ni mikhuva ya vona, hambi wu ri nawu ni ku lerisa loku Yehovha a ku leriseleke vana va Yakobo, loyi a n'wi thyeke vito ra Israele.
35 Yehovha a a endlile ntwanano na vona, a va lerisile, a ku: “Mi nga tshuki mi chava swikwembu swin'wana, mi nga khinsami emahlweni ka swona, mi nga swi tirheli ni ku swi gandzela. 
36 Kambe mi ta chava Yehovha la mi humeseke etikweni ra Egipta hi matimba lamakulu ni voko leri tlakukeke, mi ta khinsama emahlweni ka yena, mi n'wi humesela magandzelo. 
37 Mi ta hlayisa hi masiku mikhuva ni ku lerisa, ni nawu, ni marito lawa a mi leriseke wona, mi nga tshuki mi chava swikwembu swin'wana. 
38 Mi nga tshuki mi rivala ntwanano lowu ndzi wu endleke na n'wina, mi nga tshuki mi chava swikwembu swin'wana; 
39 kambe mi ta chava Yehovha, Xikwembu xa n'wina, hikuva hi yena la nga ta mi ponisa emavokweni ya valala hinkwavo va n'wina.” 
40 A va yingisanga, kambe va landzile mikhuva ya vona yo sungula. 
41 Vamatiko lawa, va chava Yehovha, kambe va tirhela swifaniso swa vona, kutani vana va vona ni vatukulu va vona va endla hilaha vatata wa vona va endleke hakona, ku fika namuntlha.
2 TIHOSI 18
01 Hi lembe ra vunharhu ra Hoxeya, n'wana Ela, hosi ya Israele, Hezekiya n'wana Akazi, hosi ya Yuda, a sungula ku fuma. 
2 A a ri wa malembe ya 25 loko a vekiwa hosi; a fuma malembe ya 29 eYerusalema. Vito ra mana wa yena a a ri Abi, n'wana Zakariya. 
3 A endla leswi lulameke emahlweni ka Yehovha, hinkwaswo hilaha Davhida, tata wa yena a endleke hakona. 
4 A susa switsunga, a faya swifaniso, a mbundzuxa swifaniso swa Axera, a fayetela nyoka ya koporo leyi endliweke hi Muxe; hikuva ku fika masiku lawa, vana va Israele a va hisela mirhi ya risuna emahlweni ka yona; a yi thya Nehuxitani (xiphemu xa koporo). 
5 A tshemba Yehovha, Xikwembu xa Israele; kutani exikarhi ka tihosi hinkwato ta Yuda, leti n'wi landzeke, ni leti n'wi rhangeleke, a ku vanga na yin'we kukotisa yena. 
6 A namarhela Yehovha a nga n'wi fularheli, a hlayisa milawu leyi Yehovha a yi leriseke Muxe. 
7 Yehovha a a ri na yena; a endla swinene etimhakeni hinkwato leti a ti endlaka. A ala ku tirhela hosi ya Asiriya, kutani a nga ha luvanga eka yena. 
8 A hlasela Vafilista ku ya fika eGaza ni tiko ra kona, ku sungula etindlwini leto leha ta valanguteri, ku fika emitini ya makhokholo.
9 Hi lembe ra vumune ra ku fuma ka Hezekiya, ri nga lembe ra ntlhanu na mambirhi ra Hoxeya, n'wana Ela, hosi ya Israele, Xalimanezere, hosi ya Asiriya a tlhandlukela eSamariya, a wu rhendzela. 
10 Loko ku hundzile malembe manharhu, va wu teka; hi lembe ra ntlhanu na rin'we ra Hezekiya, ri nga lembe ra ntlhanu na mune ra Hoxeya, hosi ya Israele, Samariya wu ngheniwa. 
11 Hosi ya Asiriya yi yisa Vaisraele etikweni ra Asiriya, yi va akisa eHala, ni le nambyeni wa Habori, etikweni ra Gozana, ni le mitini ya Mediya, 
12 hikuva a va yingisanga rito ra Yehovha, Xikwembu xa vona, kambe va tlurile ntwanano wa yena, ni ku lerisa hinkwako ka Muxe, nandza wa Yehovha; a va swi yingisanga ni ku endla ha swona.
13 Hi lembe ra khume na mune ra ku fuma ka Hezekiya, Senakeribi, hosi ya Asiriya, a tlhandluka ku ya hlasela miti hinkwayo ya makhokholo ya Yuda, kutani a yi teka. 
14 Hezekiya, hosi ya Yuda, a rhuma eka hosi ya Asiriya eLakixi, a ku eka yona: “Ndzi dyohile! Ndzi sukele! Nandzu lowu u nga ta ndzi rhwexa ndzi ta wu rhwala.” Kutani hosi ya Asiriya yi vekela Hezekiya, hosi ya Yuda, nandzu wa titalenta ta silivhere ta madzana manharhu ni titalenta ta nsuku ta makume manharhu. 
15 Kutani Hezekiya a humesa mali hinkwayo leyi nga endlwini ya Yehovha, ni le xumeni xa yindlu ya hosi. 
16 Enkarhini wolowo Hezekiya a susa timbanti ta tempele ya Yehovha, ni timhandze leti Hezekiya hosi ya Yuda, a ti namekeke hi nsuku, kutani a ti nyika hosi ya Asiriya.
17 Hosi ya Asiriya yi rhuma Tartani, na Rhabi-Sarisi, na Rhabi-Xake va suka eLakixi, va ta eka hosi Hezekiya eYerusalema, va ri ni mavandla lamakulu; kutani va tlhandluka, va fika eYerusalema, Kuteloko va fikile va yima ekusuhi ni nkovotlo wa tiva ra le henhla, leri nga endleleni ya nsimu ya vahlantswi. 
18 Va vitana hosi; kutani Eliyakimi, n'wana Hilkiya ndhuna ya yindlu ya hosi, a huma eka vona a ri na Xebina, mutsari na Yowa n'wana Asafa muhlayisi wa matsalwa.
19 Kutani Rhabi-Xake a ku eka vona: Mi nga byela Hezekiya, mi ku: “Hosi leyikulu, hosi ya Asiriya yi vurisa sweswo, yi ku: ‘Ku tshemba ka wena lokukulu, ku huma kwihi-ke? 
20 U vurile marito ya hava. Makungu ni matimba swi fanele ku va kona loko va huma nyimpi. Sweswi u tshemba mani ku ndzi pfukela-ke? 
21 Waswivo, sweswi, u tshembile Egipta, ri nga rihlanga leri tshoviweke, leri tlhavaka voko ra loyi a tiseketelaka ha rona; Faro, hosi ya Egipta, u tano eka hinkwavo lava n'wi tshembaka. 
22 Loko mi ku eka mina: “Hi tshemba Yehovha, Xikwembu xa hina,” hi yena loyi Hezekiya a mbundzuxeke switsunga ni tialitari, a ku eka Yuda ni ka Yerusalema: “Mi ta khinsama emahlweni ka alitari leyi eYerusalema”? 
23 Sweswi, wanga tiboha eka n'wini wanga, hosi ya Asiriya, kutani ndzi ta ku nyika tihanci ta 2 000, loko u kuma vavanuna ku ti khandziya! 
24 Xana u ta fularhisa yini ndhuna yin'we ntsena exikarhi ka malandza lamatsongo ya hosi yanga xana? Wa tshemba Egipta hikwalaho ka tigolonyi ni tihanci ta kona. 
25 Sweswi, a ndzi khandziyelanga exivandleni lexi ku xi heta hi ku rhandza ka Yehovha xana? Yehovha u ndzi byerile, u te: “Khandziyela etikweni leri u ri heta.” ’ ”
26 Kutani Eliyakimi, n'wana Hilkiya, na Xebina, na Yowa, va ku eka Rhabi-Xake: “Wa nga vulavula ni malandza ya wena hi ririmi ra Siriya hikuva ha ri tiva; u nga vulavuli na hina hi Xiyuda, etindleveni ta tiko leri nga erirhangwini.” 
27 Rhabi-Xake a ku eka vona: “Xana hosi yanga yi ndzi rhumile eka hosi ya wena ni ka wena ku vula marito lawa xana? A hi ka vanhu lava tshameke erirhangwini lava nga ta dya thyaka ra vona, ni ku nwa mitsamakiso ya vona na n'wina xana!”
28 Kutani Rhabi-Xake a yima, a huwelela hi rito lerikulu hi ririmi ra Vayuda, a ku: “Yingisani rito ra hosi leyikulu, ra hosi ya Asiriya. 
29 Hosi yi vurisa sweswo, yi ku: ‘Mi nga tshuki mi xisiwa hi Hezekiya, hikuva a nga ka a nga mi kutsuli evokweni ra mina. 
30 Hezekiya a nga tshuki a mi khongotela ku tshemba Yehovha, a ku eka n'wina: “Yehovha u ta hi kutsula kunene, ni muti lowu wu nga ka wu nga nyiketiwi emavokweni ya hosi ya Asiriya.” ’ 
31 Mi nga yingisi Hezekiya hikuva hosi ya Asiriya yi vurisa sweswo yi ri: ‘Lavani ku rhula na mina, mi tinyiketa eka mina, kutani un'wana ni un'wana u ta dya mihandzu ya vhinya ya yena ni ya nkuwa wa yena, u ta nwa mati ya xihlovo xa yena, 
32 ndzi ko ndzi ta ndzi mi teka ku mi yisa etikweni leri kotaka ra n'wina, etikweni ra mavele ni ra vhinyo, etikweni ra vuswa ni ra tivhinya, etikweni ra mitlhwari ya mafurha ni ra vulombe; kutani mi ta hanya, a mi nga tshuki mi fa. Mi nga tshuki mi yingisa Hezekiya, hikuva wa mi xisa, a ku: “Yehovha u ta hi kutsula.” 
33 Xana swikwembu swa matiko swi kutsurile matiko ya swona evokweni ra hosi ya Asiriya-ke? 
34 Swi kwihi swikwembu swa Hamata ni swa Aripadi? Swi kwihi swikwembu swa Sefari-Vhayimi, ni swa Hena, ni swa Ivha xana? Xana Samariya wu kutsuriwile evokweni ra mina-ke? 
35 Hi swihi swikwembu exikarhi ka swikwembu hinkwaswo swa matiko lawa leswi kutsuleke matiko ya swona evokweni ra mina, leswaku Yehovha a kutsula Yerusalema, evokweni ra mina-ke?’ ”
36 Kutani tiko ri miyela, ri nga hlamuli ni rito ni rin'we, hikuva hosi a yi lerisile, yi ku: “Mi nga tshuki mi n'wi hlamula.” 
37 Kavaloko Eliyakimi, n'wana Hilkiya, ndhuna ya yindlu ya hosi, na Xebina, mutsari, na Yowa, n'wana Asafa, muhlayisi wa timhaka, va ta eka Hezekiya, tinguvu ta vona ti handzuriwile va n'wi byela marito ya Rhabi-Xake.
2 TIHOSI 20
01 Enkarhini wolowo Hezekiya a vabya ku yisa eku feni. Kutani Esaya, muprofeta, n'wana Amotsi, a ta eka yena, a n'wi byela, a ku: “Yehovha a ku: ‘Lerisa timhaka ta yindlu ya wena, hikuva u ta fa, u nga ha pfuki.’ ” 
2 Kavaloko Hezekiya a hundzukela ekhumbini, a khongela Yehovha, a ku: 
3 “Oho! Yehovha, wa nga anakanya leswaku ndzi fambile emahlweni ka wena hi ku lulama, ni mbilu leyi tengeke, ndzi endlile leswinene emahlweni ka wena.” Kutani Hezekiya a rila ngopfu.
4 Esaya, kakuloko a nga si fika exikarhi ka muti, rito ra Yehovha ri ta eka yena, ri ku: 
5 “Tlhela ka Hezekiya, mufambisi wa tiko ra mina, u ku eka yena: Yehovha, Xikwembu xa Davhida, tata wa wena, xi ku: ‘Ndzi yingisile xikhongelo xa wena, ndzi vonile mihloti ya wena, ndzi ta ku hanyisa. Siku ra vunharhu u ta tlhandlukela endlwini ya Yehovha. 
6 Na swona ndza engetela masiku ya wena hi malembe ya khume na ntlhanu, ndzi ta ku lwela evokweni ra hosi ya Asiriya, wena ni muti lowu; ndzi ta sirhelela muti lowu hikwalaho ka mina ni hikwalaho ka Davhida, nandza wa mina.’ ” 
7 Kutani Esaya a ku: “Tekani buwu ra makuwa. Kutani va ri teka, va tsimba exilondzeni, kutani Hezekiya a tlhela a hanya.”
8 Hezekiya a ku eka Esaya: “Xikombiso hi xihi leswaku Yehovha u ta ndzi hanyisa, ni leswaku ndzi ta tlhandlukela endlwini ya Yehovha siku ra vunharhu xana?” 
9 Esaya a hlamula, a ku: “Xikombiso lexi u xi nyikiwaka hi Yehovha, leswaku Yehovha u ta endla lexi a xi vuleke, hi lexi: Xana ndzhuti wu ta ya emahlweni hi khume ra swikhandziyo, kumbe wu ta tlhela hi khume ra swikhandziyo xana?” 
10 Hezekiya a ku: “Swa olova eka ndzhuti ku ya emahlweni hi khume ra swikhandziyo, kambe a hi swona loko ndzhuti wu tlhela ndzhaku hi khume ra swikhandziyo.” 
11 Kavaloko Esaya muprofeta a huwelela eka Yehovha, kutani Yehovha a tlherisa ndzhuti hi khume ra swiswikhandziyo eswikhandziyeni swa Akazi leswi wu swi hundzeke.
12 Enkarhini wolowo Merodaka-Baladani, n'wana Baladani, hosi ya Babilona, a rhumela Hezekiya papila ni nyiko, hikuva a swi twile leswaku Hezekiya a a vabyile. 
13 Hezekiya a yingisa tintsumi leti, kutani a va kombisa yindlu hinkwayo ya xuma xa yena, wu ri nsuku ni silivhere, ni maakha, ni mafurha ya risima, ni matlhari ya yena hinkwawo, ni hinkwaswo leswi ngi swi ri exumeni xa yena. A ku salanga nchumu endlwini ya yena ni le ku fumeni hinkwako ka yena lowu Hezekiya a nga va kombisanga wona.
14 Esaya, muprofeta, a ya eka hosi Hezekiya, a ku eka yena: “Vanhu lava teke eka wena, va vula yini, va pfa kwihi xana?” Hezekiya a hlamula, a ku: “Va pfa etikweni leri nga ekule, eBabilona.” 
15 Kutani a ku: “Va vonile yini endlwini ya wena-ke?” Hezekiya a ku: “Va vonile hinkwaswo leswi nga endlwini ya mina; a ku na nchumu exumeni xa mina lowu ndzi nga va kombisangiki wona.” 
16 Kutani Esaya a ku eka Hezekiya: “Yingisa rito ra Yehovha! 
17 ‘Waswivo, masiku ma ta lawa hinkwaswo leswi nga endlwini ya wena, ni hinkwaswo leswi vatata wa wena va swi hlengeleteke ku fika siku leri, swi ta yisiwa eBabilona, ku nga ka ku nga sali nchumu, ku vula Yehovha. 
18 Kutani va ta teka vana va wena lava humaka eka wena, lava u va velekeke, ma ta va malandza endlwini ya hosi ya Babilona.’ ” 
19 Hezekiya a ku eka Esaya: “Rito ra Yehovha leri u ri vuleke, ri nene!” A engeta a ku: “Xana ku nga ka ku nga vi na ku rhula ni ku etlela ka tiko eku hanyeni ka mina-ke?”
20 Leswi seleke swa timhaka ta Hezekiya, ni vunhenha bya yena hinkwabyo, ni laha a endleke hakona tiva ni nkovotlo ku tisa mati emutini, timhaka leti a ti tsariwanga ebukwini ya Tikronika ta tihosi ta Yuda xana? 
21 Kutani Hezekiya a etlela ni vatata wa yena; Manase, n'wana wa yena a fuma ematshan'weni ya yena.
2 TIHOSI 21
01 Manase a a ri wa malembe ya khume na mambirhi loko a sungula ku fuma, a fuma malembe ya 55 eYerusalema. Vito ra mana wa yena a a ri Hefesiba. 
2 A endla leswo biha emahlweni ka Yehovha, a landza manyala ya matiko lawa Yehovha a ma hlongoleke emahlweni ka vana va Israele. 
3 A pfuxa tindhawu leti tlakukeke leti mbundzuxiweke hi Hezekiya, tata wa yena, a akela Baali tialitari, a endla xifaniso xa Axera hilaha Akabu, hosi ya Israele, a endleke hakona, a khinsama emahlweni ka vandla hinkwaro ra matilo, a ri tirhela. 
4 A aka tialitari endlwini ya Yehovha, hambi leswi Yehovha ingi a te: “Ndzi ta akisa vito ra mina eYerusalema.” 
5 A akela vandla hinkwaro ra matilo tialitari eswivaveni leswimbirhi swa yindlu ya Yehovha. 
6 A hisa n'wana wa yena endzilweni, a namarhela vungoma ni vuloyi, kutani a veka vangoma ni vabvumbi, a ri karhi a endla leswo biha hi ku tlurisa emahlweni ka Yehovha ku n'wi pfuka. 
7 A veka xifaniso xa Axera lexi a xi endleke endlwini leyi Yehovha a nga te hikwalaho ka yona eka Davhida ni le ka Solomoni, n'wana wa yena a ku: “Endlwini leyi, ni le mutini wa Yerusalema, lowu ndzi wu hlawuleke exikarhi ka tinxaka hinkwato ta Israele, ndzi ta akisa vito ra mina kona hi masiku. 
8 Ndzi nga ka ndzi nga rhendzelekisi hala ni hala milenge ya Israele ehandle ka tiko leri ndzi ri nyikeke vatata wa vona, loko va chivirika ku endla hinkwaswo leswi ndzi va leriseke swona, va hlayisa nawu hinkwawo lowu nandza wa mina Muxe a va leriseke wona.” 
9 Kambe a va yingisanga, kutani Manase a va rhendzelekisa ku endla leswo biha ku tlurisa matiko lawa Yehovha a ma heriseke emahlweni ka vana va Israele.
10 Kavaloko Yehovha a vulavula hi malandza ya yena, vaprofeta, a ku: 
11 “Leswi Manase, hosi ya Yuda, a endleke manyala lawa, a dyoheke ku tlurisa Vaamori lava ngi va ri emahlweni ka yena, a dyohise ni Vayuda hi swifaniso swa yena; 
12 hikwalaho ka swona, Yehovha, Xikwembu xa Israele a ku: ‘Ndzi ta tisela Yerusalema, ni tiko ra Yuda khombo lerikulu swonghasi, leswaku mani na mani la nga ta ri yingisa, tindleve ta yena ti ta pfuma. 
13 Ndzi ta pima Yerusalema, hi ngoti ya Samariya ni levele ya yindlu ya Akabu; ndzi ta hlantswa Yerusalema kukotisa loko va hlantswa nkambana, va wu hlantswa kutani va wu siveka. 
14 Ndzi ta tshika lexi seleke xa ndzhaka ya mina, kutani ndzi ta va nyiketa emavokweni ya valala va vona; va ta phangiwa ni ku khomiwa hi valala hinkwavo va vona, 
15 hikuva va endlile leswo biha emahlweni ka mina, va ndzi pfukile ku sungula siku leri vatata wa vona va humeke eEgipta ku fika namuntlha.’ ”
16 Kambe Manase a halata hi ku tala ngati leyi nga riki na nandzu a ko a tata Yerusalema, ha yona, ku sukela enyangweni yin'wana ku fikela yin'wana, ehandle ka xidyoho xa yena lexi a dyohiseke Yuda ha xona, hi ku endla leswo biha emahlweni ka Yehovha.
17 Leswi seleke swa timhaka ta Manase, ni hinkwaswo leswi a swi endleke, ni xidyoho lexi a xi endleke, a swi tsariwanga ebukwini ya Tikronika ta tihosi ta Yuda xana? 
18 Manase a etlela ni vatata wa yena, a lahliwa entangeni wa yindlu ya yena, entangeni wa Uza; kutani Amoni, n'wana wa yena a fuma ematshan'weni ya yena.
19 Amoni a a ri wa malembe ya 22 loko a sungula ku fuma, kutani a fuma malembe mambirhi eYerusalema. Vito ra mana wa yena a a ri Mexulemete, n'wana Harusi, wa Yotiba. 
20 A endla leswo biha emahlweni ka Yehovha hilaha Manase tata wa yena a endleke hakona. 
21 A famba endleleni hinkwayo leyi tata wa yena a fambeke ha yona, a tirhela swifaniso swahava leswi tata wa yena a swi tirheleke, a khinsama emahlweni ka swona. 
22 A tshika Yehovha, Xikwembu xa vatata wa yena, a nga fambanga endleleni ya Yehovha.
23 Malandza ya Amoni ma endla makungu ku n'wi pfukela, kutani va dlaya hosi endlwini ya yena. 
24 Kavaloko tiko ra Yuda ri dlaya hinkwavo lava pfukeleke hosi Amoni, kutani tiko ri veka Yosiya, n'wana wa yena, ku va hosi ematshan'weni ya yena.
25 Leswi seleke swa timhaka ta Amoni ni leswi a swi endleke, xana a swi tsariwanga ebukwini ya Tikronika ta tihosi ta Yuda xana? 
26 Va n'wi lahla esirheni ra yena, entangeni wa Uza; kutani Yosiya, n'wana wa yena, a fuma ematshan'weni ya yena.
2 TIHOSI 22
01 Yosiya a a ri wa malembe ya ntlhanu na manharhu loko a sungula ku fuma, kutani a fuma malembe ya 31, eYerusalema. Vito ra mana wa yena a a ri Yedida, n'wana Adaya, wa Bosikata. 
2 A endla leswo lulama emahlweni ka Yehovha, a famba endleleni hinkwayo ya Davhida, tata wa yena, a nga yi hambukanga, hambi exineneni, hambi eximatsini.
3 Hi lembe ra 18 ra hosi Yosiya, hosi yi rhuma Xafani, mutsari, n'wana Asaliya, n'wana Mexulama, endlwini ya Yehovha, a ku eka yena: 
4 “Tlandluka eka Hilkiya, muprista lonkulu, a ta humesa mali hinkwayo leyi tisiweke endlwini ya Yehovha, leyi hlengiweke ka vanhu va tiko hi valanguteri va nyangwa, 
5 yi ta vekiwa emavokweni ya lava khomaka ntirho, va nga valanguteri va yindlu ya Yehovha, va ta yi nyika lava tirhaka ntirho endlwini ya Yehovha ku siva timfa ta yindlu, 
6 va ri vavatli, ni vatirhi, ni vaaki va maribye; ni ku xava mirhi, ni maribye lama vatliweke ku lunghisa yindlu. 
7 Ntsena va nga vutisiwi nchumu hi mali leyi vekiwaka emavokweni ya vona, hikuva va tirha hi ku tshembeka.”
8 Kutani Hilkiya, muprista lonkulu, a ku eka Xafani, mutsari: “Ndzi kumile buku ya nawu endlwini ya Yehovha.” Hilkiya a nyika Xafani buku, kutani a yi hlaya. 
9 Kavaloko Xafani, mutsari, a ya eka hosi, a tivisa hosi, a ku: “Malandza ya wena ma hlengeletile mali leyi ngi yi ri Ndlwini, va yi vekile emavokweni ya lava khomaka ntirho, va nga valanguteri va yindlu ya Yehovha.” 
10 Xafani, mutsari, a engeta a ku eka hosi: “Hilkiya, muprista, u ndzi nyikile buku.” Kutani Xafani a yi hlaya emahlweni ka hosi. 
11 Hosi, kuteloko yi twile marito ya buku ya nawu, yi handzula tinguvu ta yona. 
12 Kutani hosi yi lerisa Hilkiya, muprista, na Ahikama, n'wana Xafani, na Akibora, n'wana Mikaya, na Xafani, mutsari, na Asaya, nandza wa hosi, yi ku: 
13 “Yanani, mi ndzi vutisela Yehovha, mi vutisela ni tiko ni va Yuda hinkwavo hikwalaho ka buku leyi kumiweke; hikuva vukari bya Yehovha lebyi hi pfurheleke byikulu, hikuva vatata wa hina a va yingisangi marito ya buku leyi, ku endla hinkwaswo hilaha hi tsaleriweke hakona eka yona.”
14 Kavaloko Hilkiya, muprista, na Ahikama, na Akibora na Xafani, na Asaya, va ya ka Hulida, muprofeta, nsati wa Xalumi, n'wana Tikivha, n'wana Harihasi, muhlayisi wa tinguvu, a a akile eYerusalema, etlhelweni lerintshwa ra muti, va vulavula na yena. 
15 Kutani a ku eka vona: “Yehovha, Xikwembu xa Israele, xi ku: ‘Byelani munhu loyi a mi rhumeke eka mina, mi ku: Yehovha u vurisa, a ku: 
16 Ndzi ta tisa khombo endhawini leyi ni le henhla ka vaaki va yona, hi marito hinkwawo ya buku leyi hosi ya Yuda yi yi hlayeke. 
17 Hikuva va ndzi tshikile va hisele swikwembu swin'wana mirhi ya risuna ku ndzi pfuka hi mitirho hinkwayo ya mavoko ya vona, vukari bya mina byi pfurhele ndhawu leyi, byi nga ka byi nga timeki. 
18 Loko yi ri hosi ya Yuda leyi mi rhumeke ku vutisa Yehovha, mi ta n'wi byela, mi ku: Yehovha, Xikwembu xa Israele xi vurisa sweswo ehenhla ka marito lawa u ma tweke, xi ku: 
19 Leswi mbilu ya wena yi oloveke, kutani u titsongahatile emahlweni ka Yehovha loko u yingisile leswi ndzi swi vuleke ehenhla ka ndhawu leyi, ni le henhla ka vaaki va yona, leswaku va ta herisiwa ni ku rhukaniwa, kutani leswi u handzuleke tinguvu ta wena, u ko u rila emahlweni ka mina, na mina ndzi yingisile, ku vula Yehovha. 
20 Hikwalaho, ndzi ta ku amukela eka vatata wa wena, u ta amukeriwa hi ku rhula esirheni ra wena; mahlo ya wena ma nga ka ma nga voni makhombo hinkwawo lawa ndzi ma tiselaka ndhawu leyi.’ ” Kutani va yisa rito leri eka hosi.
2 TIHOSI 23
01 Hosi yi lerisa leswaku vakulukumba hinkwavo va Yuda ni va Yerusalema, va hlengeletana eka yena. 
2 Kutani hosi yi tlhandluka endlwini ya Yehovha swin'we ni vanhu hinkwavo va Yuda, ni vaaki hinkwavo va Yerusalema, ni vaprista, ni vaprofeta, ni tiko hinkwaro, ku suka eka lontsongo, ku fika eka lonkulu; kutani a va hlayela marito hinkwawo ya buku ya ntwanano leyi kumiweke endlwini ya Yehovha. 
3 Hosi yi yima exiyimisweni, kutani yi tiboha emahlweni ka Yehovha ku landza Yehovha, ni ku hlayisisa milawu ya yena, ni marito ya yena, ni ku lerisa ka yena hi mbilu hinkwayo ya yona ni moya hinkwawo wa yona, ni ku chivirika hi marito ya ntwanano lowu, lama tsariweke ebukwini leyi. Kutani tiko hinkwaro ri nghena entwananweni lowu.
4 Kavaloko hosi yi lerisa Hilkiya, muprista lonkulu, ni vaprista lavatsongo, ni valanguteri va nyangwa ku humesa etempeleni ya Yehovha swibya hinkwaswo leswi endleriweke Baali na Axera, ni vandla hinkwaro ra matilo, kutani a swi hisa ehandle ka Yerusalema, enhoveni ya Kedroni, a yisa ntshuri wa swona eBetele. 
5 A susa vaprista va mavunwa lava tihosi ta Yuda ti va vekeke ku hisa mirhi ya risuna eswitsungeni, ni le mitini ya Yuda, ni le handle ka Yerusalema, ni lava humeselaka Baali, ni dyambu, ni n'weti, ni xirimela, ni vandla hinkwaro ra matilo, mirhi ya risuna. 
6 A humesa xifaniso xa Axera endlwini ya Yehovha, a xi yisa ehandle ka Yerusalema, enkoveni wa Kedroni, a xi endla ntshuri, a cukumeta ntshuri wa xona emasirheni ya vanhu va tiko. 
7 A mbundzuxa tindlu ta vanhu lava tinyiketeke vuoswi, lava tshameke endlwini ya Yehovha, ingi laha vavasati va lukelaka Axera matende. 
8 A vitana vaprista hinkwavo lava tshameke emitini ya Yuda, a onha switsunga laha vaprista va hiselaka mirhi ya risuna, ku suka eGeba ku fika eBerexeba; a mbundzuxa switsunga swa tinyangwa leswi nga endleleni ya nyangwa ya Yoxuwa, ndhuna ya muti, tlhelo ra ximatsi loko munhu a nghena enyangweni ya muti. 
9 Ntsena vaprista va switsunga a va ha khandziyanga ealitarini ya Yehovha, eYerusalema, kambe a va dya swinkwa leswo kala comela exikarhi ka varikwavo. 
10 Hosi yi nyamisa Tofete lowu nga enkoveni wa vana va Hinomu, leswaku ku nga tshuki ku va na munhu la hiselaka Moloko n'wana wa yena wa xinuna kumbe wa xisati endzilweni. 
11 A nga ha pfumelanga leswaku tihanci leti tihosi ta Yuda ti ti hlawuleleke dyambu, ti tisiwa endlwini ya Yehovha, ekusuhi ni yindlu ya Natani-Meleke, mutsheniwa, la akeke exivaveni xa le ndzhaku; kutani a hisa tigolonyi ta dyambu. 
12 A mbundzuxa tialitari leti nga elwangwini ra yindlu leyi tlakukeke ya Akazi, leti endliweke hi tihosi ta Yuda; ni tialitari leti Manase a ti endleke eswivaveni swimbirhi swa yindlu ya Yehovha; hosi yi ti hlanhla, yi ti hoxa ehansi, kutani yi cukumeta ntshuri wa tona exinambyaneni xa Kedroni. 
13 A nyamisa ni switsunga leswi langutaneke na Yerusalema evokweni ra ximatsi ra ntshava ya ku Lova, leswi Solomoni, hosi ya Israele, a swi akeleke Astarte, ma nga manyala ya Vasidoni, na Kemoxi, manyala ya Vamowabu, na Milikomo, manyala ya vana va Amoni. 
14 A faya swifaniso, a tsema swifaniso swa Axera, kutani a tata ndhawu ya swona hi marhambu ya vanhu.
15 Hambi yi ri alitari leyi nga eBetele, ni xitsunga lexi endliweke! Yerobuwamu, n'wana Nebati, la dyohiseke Israele, a mbundzuxa alitari yoleyo ni xitsunga; a hisa yindlu ya xitsunga, a yi endla ntshuri, a hisa ni xifaniso xa Axera. 
16 Yosiya a hundzula, a vona masirha lama nga entshaveni, kutani a humesa marhambu ya masirha lawa, a ma hisa ealitarini a yi nyamisa, hilaha Yehovha a nga vula hakona hi munhu wa Xikwembu loyi a vuleke timhaka leti. 
17 Kutani hosi yi ku: “Xitsundzuxo lexi ndzi xi vonaka, i xa yini?” Vanhu va muti va hlamula, va ku eka yena: “I sirha ra munhu wa Xikwembu la nga suka eYuda, a ta huwelela emahlweni ka alitari ya Betele swilo leswi u swi endleke.” 
18 Kutani a ku: “N'wi tshikeni a rhula! Ku nga tshuki ku va na munhu la khumbaka marhambu ya yena.” Kutani va tshika marhambu ya yena ni marhambu ya muprofeta la humeke eSamariya. 
19 Yosiya a susa ni tindlu hinkwato ta switsunga leti ngi ti ri emitini ya tiko ra Samariya, leti endliweke hi tihosi ta Israele ku pfuka Yehovha; a endla ha tona hinkwaswo leswi a swi endleke eBetele. 
20 A dlaya etialitarini vaprista hinkwavo va switsunga lava ngi va ri kona; a hisa marhambu ya vanhu kona; kavaloko a tlhelela eYerusalema.
21 Kutani hosi yi lerisa tiko hinkwaro, yi ku: “Endlelani Yehovha, Xikwembu xa n'wina, Paseka hilaha ku tsariweke hakona ebukwini leyi ya ntwanano.” 
22 Hikuva a ku endliwanga Paseka kukotisa leyi, ku suka emasikwini ya vaavanyisi lava avanyiseke Israele, ni masiku hinkwawo ya tihosi ta Israele ni ya tihosi ta Yuda. 
23 Kambe hi lembe ra 18 ra hosi Yosiya, Paseka leyi, yi endleriwe Yehovha eYerusalema.
24 Yosiya a susa ni vangoma, ni vabvumbi, ni “titerafi” ni swifaniso swa swikwembu, ni manyala hinkwawo lama voniweke etikweni ra Yuda na Yerusalema, leswaku ku endliwa hi marito ya nawu lama tsariweke ebukwini leyi Hilkiya, muprista, a yi kumeke endlwini ya Yehovha. 
25 Emahlweni ka yena a ku vanga na hosi kukotisa yena, leyi tlheleke eka Yehovha hi mbilu hinkwayo ya yona, ni moya hinkwawo wa yona, ni matimba hinkwawo wa yona hi nawu wa Muxe; endzhaku ka yena a ku humelelanga yin'wana leyi fanaka na yena. 
26 Hambiswiritano Yehovha a a nga tlhelangi evukarini lebyikulu bya yena, hikuva vukari bya yena a byi pfurhela Yuda hikwalaho ka timhaka hinkwato leti Manase a n'wi pfukeke ha tona. 
27 Hikuva Yehovha a a ku: “Ndzi ta susa na yena Yuda emahlweni ka mina, hilaha ndzi suseke Israele hakona, ndzi ta cukumeta muti lowu ndzi wu hlawuleke, Yerusalema, ni yindlu leyi ndzi nga vula ehenhla ka yona, ndzi ku: ‘Vito ra mina ri ta va kona.’ ”
28 Leswi seleke swa timhaka ta Yosiya ni hinkwaswo leswi a swi endleke, a swi tsariwanga ebukwini ya Tikronika ta tihosi ta Yuda xana?
29 Enkarhini wa yena, Faro Neko, hosi ya Egipta, a tlhandluka ku ya lwa ni hosi ya Asiriya, enambyeni wa Yufrata; hosi Yosiya a ya hlangana na yena, kutani Faro Neko, kakuloko a n'wi vona, a n'wi dlaya eMegido. 
30 Malandza ya yena ma suka eMegido, ma n'wi rhwele hi golonyi, ma n'wi yisa eYerusalema, kutani ma n'wi lahla esirheni ra yena. Kwalaho vanhu va tiko va teka Yowahazi, n'wana Yosiya, va n'wi chela hi mafurha, va n'wi veka hosi ematshan'weni ya tata wa yena.
31 Yowahazi a a ri wa malembe ya 23 loko a sungula ku fuma, a fuma tin'hweti tinharhu eYerusalema. Vito ra mana wa yena a a ri Hamutala n'wana Yeremiya, wa Libina. 
32 A endla leswo biha emahlweni ka Yehovha, hinkwaswo hilaha vatata wa yena va endleke hakona. 
33 Faro Neko a n'wi khotsa eRibila, etikweni ra Hamata leswaku a nga ha fumi eYerusalema, kutani a lerisa etikweni ra Yuda ndzuvo wa titalenta ta silivhere ta dzana, ni talenta ya nsuku. 
34 Faro Neko a veka Eliyakimi, n'wana Yosiya, ku va hosi ematshan'weni ya Yosiya tata wa yena, kutani a hundzuluxa vito ra yena, a va Yoyakimi, loko a ri Yowahazi a n'wi teka a famba na yena eEgipta, laha a nga fela kona. 
35 Yoyakimi a nyika Faro silivhere ni nsuku; kambe a lerisa tiko ku humesa ndzuvo wa mali leyi, hilaha Faro a leriseke hakona, a endla hi matimba leswaku vanhu va tiko va humesa silivhere ni nsuku, un'wana ni un'wana hi ku ringanisa ka yena, ku swi nyika Faro Neko.
36 Yoyakimi a a ri wa malembe ya 25 loko a sungula ku fuma, a fuma malembe ya khume na rin'we eYerusalema. Vito ra mana wa yena a a ri Zebuda, n'wana Pedaya, wa Rhuma. 
37 A endla leswo biha emahlweni ka Yehovha, hinkwaswo hilaha vatata wa yena va endleke hakona.
2 TIHOSI 24
01 Enkarhini wa yena, Nebukadnetsara, hosi ya Babilona, a huma nyimpi, kutani Yoyakimi a va ehansi ka yena malembe manharhu; kambe ndzhaku a n'wi hundzukela, a n'wi pfuka. 
2 Kutani Yehovha a rhuma mavandla ku lwa na Yoyakimi, ma ri mavandla ya Vakalediya, ni mavandla ya Vasiriya, ni mavandla ya Mowabu, ni mavandla ya vana va Amoni; a ma rhumela eka va Yuda ku va heta, hilaha Yehovha a nga vula hakona hi malandza ya yena vaprofeta. 
3 Leswi swi humelele eka va Yuda hi ku lerisa ka Yehovha ntsena, leswaku a ta va susa emahlweni ka yena hikwalaho ka swidyoho swa Manase, hilaha a endleke hinkwaswo hakona, 
4 ni hikwalaho ka ngati leyi nga riki na nandzu leyi a yi halateke; hikuva a tatile Yerusalema hi ngati leyi nga riki na nandzu; kutani Yehovha a nga rhandzangi ku rivalela.
5 Timhaka leti seleke ta Yoyakimi, ni hinkwaswo leswi a swi endleke, a swi tsariwanga ebukwini ya Tikronika ta tihosi ta Yuda xana? 
6 Yoyakimi a etlela ni vatata wa yena; kutani Yoyakini, n'wana wa yena a fuma ematshan'weni ya yena.
7 Hosi ya Egipta a ya ha engetanga yi huma etikweni ra yona, hikuva hosi ya Babilona a yi tekile hinkwaswo leswi ngi swi ri swa hosi ya Egipta, ku suka exinambyaneni xa Egipta ku fika enambyeni wa Yufrata.
8 Yoyakini a a ri wa malembe ya 18 loko a sungula ku fuma; a fuma tin'hweti tinharhu eYerusalema, vito ra mana wa yena a a ri Nehuxita, n'wana Elinatani, wa Yerusalema. 
9 A endla leswo biha emahlweni ka Yehovha, hinkwaswo hilaha tata wa yena a endleke hakona.
10 Enkarhini wolowo malandza ya Nebukadnetsara, hosi ya Babilona, ma tlhandluka ku ta hlasela Yerusalema, kutani muti wu rhendzeriwa. 
11 Nebukadnetsara, hosi ya Babilona a fika emahlweni ka muti, loko malandza ya yena ma ri karhi ma wu rhendzela. 
12 Kavaloko Yoyakini, hosi ya Yuda, a huma eka hosi ya Babilona, a ri ni mana wa yena, ni malandza ya yena, ni tindhuna ta yena, ni vatsheniwa va yena. hosi ya Babilona yi n'wi teka, yi n'wi boha hi lembe ra ntlhanu na manharhu ra ku fuma ka yena. 
13 Kutani a teka xuma hinkwaswo xa yindlu ya Yehovha, ni xuma xa yindlu ya hosi; a tsemetela swibya hinkwaswo swa nsuku leswi Solomoni, hosi ya Israele, a swi endleleke tempele ya Yehovha, hilaha Yehovha a vuleke hakona. 
14 A teka vaaki hinkwavo va Yerusalema, ni tindhuna hinkwato ni vafuwi hinkwavo, a famba na vona, va ri vakhomiwa va 10 000, a teka ni vavatli hinkwavo ni vafuri; ku sala swisiwana swa tiko ntsena. 
15 A yisa Yoyakini eBabilona; kutani a yisa evukhumbini mana wa hosi, ni vasati va hosi, ni malandza ya yona, ni vakulukumba va tiko, a va teka eYerusalema, ku va yisa eBabilona.
16 Ni vavanuna hinkwavo va nyimpi, va ri 7 000, ni vavatli ni vafuri, va ri 1 000, ni vavanuna hinkwavo lava tiyeke, lava hlomaka; hosi ya Babilona yi va yisa evukhumbini eBabilona. 
17 Kutani hosi ya Babilona yi veka hosi ematshan'weni ya Yoyakini, Mataniya, makwa tata wa yena, kutani a hundzuluxa vito ra yena, a n'wi thya Sedekiyasi.
18 Sedekiyasi a a ri wa malembe ya 21 loko a sungula ku fuma, kutani a fuma malembe ya khume na rin'we eYerusalema. Vito ra mana wa yena a a ri Hamutala, N'wa Yeremiya, wa Libina. 
19 A endla leswo biha emahlweni ka Yehovha, swi ri hinkwaswo hilaha Yoyakimi a endleke hakona. 
20 Hikuva vukari bya Yehovha byi humelele ehenhla ka Yerusalema na Yuda, a ko a va cukumeta emahlweni ka yena. Kutani Sedekiyasi a hundzukela hosi ya Babilona.
2 TIHOSI 25
01 Hi lembe ra ntlhanu na mune ra ku fuma ka yena, hi n'hweti ya khume, hi siku ra khume ra n'hweti, Nebukadnetsara, hosi ya Babilona, a ta ni nyimpi hinkwayo ya yena ku hlasela Yerusalema. A gova emahlweni ka wona, kutani va wu akela switsulutsulu ematlhelweni hinkwawo. 
2 Muti wu rhendzeriwa ku fikela lembe ra khume na rin'we ra hosi Sedekiyasi. 
3 Hi siku ra ntlhanu na mune ra n'hweti, ndlala a yi ri kona emutini, vanhu va tiko a va pfumala swakudya. 
4 Kutani rirhangu ra muti ri boxiwa, vavanuna hinkwavo va nyimpi va huma nivusiku hi ndlela ya nyangwa, exikarhi ka makhumbi mambirhi, ekusuhi ni ntanga wa hosi; kutani va famba hi ndlela ya rivala loko Vakalediya a va ri karhi va rhendzela muti. 
5 Kambe nyimpi ya Vakalediya yi hlongorisa hosi, va yi kuma erivaleni ra Yeriko, kutani nyimpi hinkwayo ya yona yi yi tshika yi hangalaka. 
6 Va khoma hosi, va yi yisa eka hosi ya Babilona eRibila, va yi avanyisa kona. 
7 Va dlaya vana va Sedekiyasi emahlweni ka yena, va boxa mahlo ya Sedekiyasi kutani va n'wi boha hi tiketana ta koporo, va n'wi yisa eBabilona.
8 Hi n'hweti ya vuntlhanu, hi siku ra ntlhanu na mambirhi ra n'hweti (a ri ri lembe ra 19 ra ku fuma ka Nebukadnetsara, hosi ya Babilona) Nebuzaradani, ndhuna ya valanguteri, nandza wa hosi ya Babilona, a nghena eYerusalema. 
9 A hisa yindlu ya Yehovha, ni yindlu ya hosi; a hisa tindlu hinkwato ta Yerusalema, ni tindlu hinkwato ta vakulukumba. 
10 Kutani nyimpi hinkwayo ya Vakalediya leyi ngi yi ri ni ndhuna ya valanguteri, yi mbundzuxa rirhangu leri rhendzeleke Yerusalema. 
11 Loko va ri vanhu lava seleke, lava tshameke emutini ni lava balekeke, lava tinyiketeke eka hosi ya Babilona, ni leswi seleke swa vunyingi bya vanhu, Nebuzaradani, ndhuna ya valanguteri, a va yisa evukhumbini. 
12 Ntsena, hosi ya valanguteri, yi siya van'wana exikarhi ka swisiwana swa tiko ku hlayisa tivhinya ni ku rima masimu.
13 Vakalediya va faya timhandze ta koporo leti ngi ti ri endlwini ya Yehovha, ni swikhato, ni lwandle ra koporo leri ngi ri ri endlwini ya Yehovha; kutani va yisa koporo ya swona eBabilona. 
14 Va teka ni timbita, ni tifoxolo, ni mikwana, ni mikombe, ni swibya hinkwaswo swa koporo leswi va tirhaka ntirho ha swona. 
15 Ndhuna ya valanguteri yi teka ni swimbitana swa mirhi ya risuna ni mindzheko, hinkwaswo leswi ngi swi ri swa nsuku ni swa silivhere. 
16 Loko ti ri timhandze timbirhi, ni lwandle ni swikhato leswi Solomoni a swi endleleke yindlu ya Yehovha, koporo ya swilo leswi hinkwaswo, a yi pimiwanga exikalweni. 
17 Ku leha ka mhandze yin'wana ni yin'wana a swi ri swisungunhu swa 18, ni ku tlakuka ka swirhendzevutana swa koporo leswi ngi swi ri ehenhla ka tona, a swi ri swisungunhu swinharhu. Swirhendzevutana swi rhendzeriwa hi ntirho wa longwe ni magirenada, hinkwaswo a swi ri swa koporo. A swi ri tano eka mhandze ya vumbirhi.
18 Ndhuna ya valanguteri yi teka Seraya, muprista lonkulu, na Sofoniya muprista wa vumbirhi, ni valanguteri vanharhu va nyangwa; 
19 emutini, a teka nandza wa mutsheniwa la ngi a ri ndhuna ya vanhu va nyimpi, ni vavanuna va ntlhanu lava tshamaka va vona mombo wa hosi, lava kumiweke emutini, ni mutsari wa ndhuna ya nyimpi la ngi a ri ni ntirho wa ku rhamba vanhu va tiko, ni vavanuna va 60 va tiko lava ngi va ri emutini. 
20 Nebuzaradani, ndhuna ya valanguteri, a va teka a va yisa eka hosi ya Babilona, eRibila. 
21 Hosi ya Babilona yi va dlaya eRibila, etikweni ra Hamata. Kutani va Yuda va yisiwa evukhumbini ekule ni tiko ra vona.
22 Loko va ri vanhu lava seleke etikweni ra Yuda, lava siyiweke hi Nebukadnetsara, hosi ya Babilona, hosi yi veka ehenhla ka vona Gedaliya n'wana Ahikama, n'wana Xafani. 
23 Tindhuna hinkwato ta nyimpi, ni vanhu va tona, kuteloko va swi twile leswaku hosi ya Babilona yi vekile Gedaliya, va ta eka Gedaliya eMispa, a ri Iximaele, n'wana Netaniya, na Yohanani, n'wana Kariyaka, na Seraya, n'wana Tanahumeti, wa Netofa, na Yaazaniya, n'wana wa munhu wa Maaka, va ta ni vanhu va vona. 
24 Gedaliya a va hlambanyela vona ni vanhu va vona, a ku: “Mi nga chavi malandza ya Vakalediya, akani etikweni, tirhelani hosi ya Babilona, kutani mi ta tsaka.”
25 Kambe, hi n'hweti ya ntlhanu na timbirhi, Iximaele, n'wana Netaniya, n'wana Elixama wa rixaka ra hosi, a ta a ri ni vavanuna va khume, va tlhava Gedaliya, kutani a fa swin'we ni Vayuda, ni Vakalediya, lava ngi va ri na yena eMispa. 
26 Kutani tiko hinkwaro, ku suka eka lontsongo, ku fika eka lonkulu, ni tindhuna ta nyimpi va suka va ya eEgipta, hikuva a va chava Vakalediya.
27 Hi lembe ra 37, ra ku khomiwa ka Yoyakini, hosi ya Yuda, hi n'hweti ya 12, hi siku ra 27 ra n'hweti, Evhili-Merodaka, hosi ya Babilona, lembe leri a sunguleke ku fuma, a tlakusa nhloko ya Yoyakini, hosi ya Yuda, a n'wi humesa ekhotsweni. 
28 A vulavula na yena hi vunene, kutani a n'wi tlakusa ehenhla ka tihosi leti ngi ti ri na yena eBabilona. 
29 A n'wi hluvurisa tinguvu ta yena ta mukhomiwa, kutani a dya swakudya emahlweni ka hosi hi masiku hinkwawo ya ku hanyaka yena. 
30 Loko swi ri leswi a swi pfumaleke, a nyikiwa hi hosi siku rin'wana ni rin'wana, hi masiku hinkwawo ya ku hanya ka yena.
1 TIKRONIKA 1
01 Adamu, Seta, Enosi, 
2 Kenani, Mahalalele, Yarede, 
3 Enoko, Metuxela, Lameke, 
4 Nowa; Xeme, Hamu na Yafeta. 
5 Vana va xinuna va Yafeta: Gomere, Magogo, Madayi, Yavhani, Tubala, Mexeke na Tirasi. 
6 Vana va xinuna va Gomere: Axikenazi, Difata na Togarima. 
7 Vana va xinuna va Yavhani: Elixa, Tarxixi, Kitimi na Rhodanimi.
8 Vana va xinuna va Hamu: Kuxi na Mitsrayimi, Putu na Kanana. 
9 Vana va xinuna va Kuxi: Seba, Havhila, Sabita, Rhama na Sabiteka. Vana va xinuna va Rhama: Xeba na Dedani. 
10 Kuxi a tswala Nimrodo; hi yena la sunguleke ku va ni matimba emisaveni. 
11 Mitsrayimi a tswala Valudu ni Vaanamu, ni Valehaba, ni Vanafetuhi, 
12 ni Vapatroso, ni Vakasiluhi; Vafilista va hume eka vona, ni Vakafitoro.
13 Kanana a tswala Sidoni, mativula ya yena, na Heti, 
14 ni Vayebusi, ni Vaamori, ni Vagirigaxi, 
15 ni Vahivhi, ni Vaariki, ni Vasini, 
16 ni Vaarivhada, ni Vasemari, ni Vahamata.
17 Vana va xinuna va Xeme: Elamu, Axuru, Aripakixada, Ludu na Aramu; Usi, Hulu, Getere na Mexeke. 
18 Aripakixada a tswala Xela, Xela a tswala Ebere. 
19 Ku tswaleriwe Ebere vana vambirhi: vito ra un'wana a a ri Pelege (ku averiwa), hikuva enkarhini wa yena misava yi averiwile. Vito ra makwavo a a ri Yokotani. 
20 Yokotani a tswala Alimodada, Xelefi, Hasari-Mavheti, Yera, 
21 Hadorama, Uzala, Dikila; 
22 Ebali, Abimaele, Xeba, 
23 Ofira, Havhila, na Yobabu; hinkwavo lava a va ri vana va Yokotani.
24 Xeme, Aripakixada, Xela, 
25 Ebere, Pelege, Rhewu; 
26 Serugi, Nahoro, Tera, 
27 Abrama (i Abrahama).
28 Vana va xinuna va Abrahama: Isaka na Iximaele. 
29 Rixaka ra vona hi leri: Mativula ya Iximaele, Nebayoto; na Kedari, Adibiele, Mibisama, 
30 Mixima, Duma, Masa, Hadada na Tema; 
31 Yeturu, Nafixi na Kedema; hi vona vana va xinuna va Iximaele.
32 Vana va xinuna va Ketura nsati lontsongo wa Abrahama: a veleka Zimrana, Yokixani, Medani, Midiyani, Yixibaka, na Xuwaka. Vana va xinuna va Yokixani: Xeba na Dedani. 
33 Vana va xinuna va Midiyani: Efa na Efere, na Hanoko na Abida na Elida; hinkwavo lava i vana va Ketura. 
34 Abrahama a tswala Isaka. Vana va xinuna va Isaka: Esawu na Israele.
35 Vana va xinuna va Esawu: Elifasi, Rhuwele, Yewuxi, Yalamu na Kora. 
36 Vana va xinuna va Elifasi: Temani, Omara, Sefo, Gatamu, Kenazi, Timina, na Amaleke. 
37 Vana va xinuna va Rhuwele: Nahata, Zera, Xama na Miza.
38 Vana va xinuna va Seyira: Lotani, Xobala, Sibeyoni na Ana; Dixoni, Ezere na Dixani. 
39 Vana va xinuna va Lotani: Hori na Homami; makwavo wa xisati wa Lotani i Timina. 
40 Vana va xinuna va Xobala: Aliyani, Manahate, Ebali, Xefi na Onamu. Vana va xinuna va Sibeyoni: Aya na Ana. 
41 Vana va xinuna va Ana: Dixoni; vana va xinuna va Dixoni: Hamirani, Exibani, Yitirana na Kerani. 
42 Vana va xinuna va Ezere: Bilihani, Savhana, na Yakani. Vana va xinuna va Dixani: Usi na Arani.
43 Hi tona tihosi leti nga fuma etikweni ra Edomu loko hosi yi nga si fuma vana va Israele: Bela, n'wana Beyori; vito ra muti wa yena a wu ri Dinihaba. 
44 Bela a fa, kutani Yobabu, n'wana Zera, wa Bosira, a fuma ematshan'weni ya yena. 
45 Yobabu a fa, kutani Huxama, wa tiko ra Vatemani, a fuma ematshan'weni ya yena. 
46 Huxama a fa, kutani Hadadi, n'wana Bedadi, a fuma ematshan'weni ya yena; hi yena la nga hlula Midiyani emasin'wini ya Mowabu; vito ra muti wa yena a wu ri Avhiti. 
47 Hadadi a fa; kutani Samila wa Masireka a fuma ematshan'weni ya yena. 
48 Samila a fa, kutani Xawulu wa Rehoboto wa le nambyeni, a fuma ematshan'weni ya yena. 
49 Xawulu a fa, kutani Baali-Hanani, n'wana Akibora, a fuma ematshan'weni ya yena. 
50 Baali-Hanani a fa, kutani Hadadi a fuma ematshan'weni ya yena. Vito ra muti wa yena a wu ri Payi; ni vito ra nsati wa yena a a ri Mehetabele, n'wana Matirede, n'wana Mezahaba. 
51 Kuteloko Hadadi a file, tihosana ta Edomu ti va kona: hosana Timina, hosana Aliya, hosana Yetete, 
52 hosana Oholibama, hosana Ela, hosana Pinoni, 
53 hosana Kenazi, hosana Temani, hosana Mibisara, 
54 hosana Magadiele, hosana Iramu. Hi tona tihosana ta Edomu.
1 TIKRONIKA 2
01 Hi vona vana va xinuna va Israele: Rhuveni, Simiyoni, Levhi, Yuda, Isakara, Zebuloni; 
2 Dani, Yosefa, Benjamini, Neftali, Gadi, Asere.
3 Vana va xinuna va Yuda: Ere, Onani, Xela; lavanharhu va tswaleriwe yena hi Bata-Xuwaka, wa Mukanana. Ere, mativula ya Yuda, a a ri lowo biha emahlweni ka Yehovha, kutani Yehovha a n'wi dlaya. 
4 Tamara, n'wingi wa Yuda, a n'wi velekela Perese na Zera. Ntsengo wa vana va xinuna va Yuda i ntlhanu.
5 Vana va xinuna va Perese: Hesironi na Hamula.
6 Vana va xinuna va Zera: Zimri, Etani, Hemani, Kalikolo na Dara. Hinkwavo a va ri ntlhanu. 
7 Vana va xinuna va Karimi: Akari la pfilunganyeke Israele loko a dyoha hikwalaho ka anathema. 
8 N'wana wa xinuna wa Etani: Azariya.
9 Vana va xinuna lava tswaleriweke Hesironi: Yerahamiele, Rhamu na Kelubayi (Kalebe).
10 Rhamu a veleka Aminadaba, Aminadaba a veleka Nahaxoni, hosana ya vana va Yuda. 
11 Nahaxoni a veleka Salma, Salma a veleka Bowazi, 
12 Bowazi a veleka Obede, Obede a veleka Yese, 
13 Yese a veleka Eliyabu mativula ya yena, na Abinadaba lowa vumbirhi, na Ximeya lowa vunharhu, 
14 na Netanele wa vumune, na Rhadayi wa vuntlhanu, 
15 na Oseme, wa ntlhanu na un'we, na Davhida wa ntlhanu na vambirhi. 
16 Vamakwavo va vona va xisati a a ri Seraya, na Abigayele. Vana va xinuna va Seruya: Abixayi, Yowabu na Asahele; vanharhu. 
17 Abigayele a veleka Amasa; tata wa Amasa a a ri Yetere, Muiximaele.
18 Kalebe, n'wana Hesironi, a kuma vana na Azuba, nsati wa yena, na Yeriyoti. Vana va xinuna va Azuba hi lava: Yexere, Xobabu na Aridoni. 
19 Azuba a fa, kutani Kalebe a teka Efrata; yena a n'wi velekela Huru. 
20 Huru a veleka Uri, Uri a veleka Besalele.
21 Kutani Hesironi a ya eka n'wana Makiri, tata wa Giliyadi, a n'wi teka loko a ri wa malembe ya 60, kutani a n'wi velekela Segubu. 
22 Segubu a veleka Yayiro la ngi a ri ni miti ya 23 etikweni ra Giliyadi. 
23 A tekela Vagexuri ni Vaaramu miti ya Yayiro, na Kenata, ni miti ya kona, miti ya 60, Hinkwavo lava a va ri vana va Makiri, tata wa Giliyadi. 
24 Endzhaku ka ku fa ka Hesironi, eKalebe-Efrata, Abiya, nsati wa Hesironi, a n'wi velekela Axuru, tata wa Tekowa.
25 Vana va xinuna va Yerahamiele, mativula ya Hesironi, a a ri Rhamu, mativula, na Buna, na Orene, na Oseme, n'wana Ahiya. 
26 Yerahamiele a a ri ni nsati un'wana, vito ra yena a a ri Atara; a va mana wa Onamu. 
27 Vana va xinuna va Rhamu, mativula ya Yerahamiele, a a ri Maasa, Yamini, na Ekere. 
28 Vana va xinuna va Onamu: Xamayi na Yada. Vana va xinuna va Xamayi: Nadabu na Abixuri. 
29 Vito ra nsati wa Abixuri a a ri Abihayili: a n'wi velekela Ahabana na Molidi. 
30 Vana va xinuna va Nadabu: Seledi na Apayimi. Seledi a fa a nga siyanga vana va xinuna. 
31 N'wana wa wanuna wa Apayimi: Yixi. N'wana wa wanuna wa Yixi: Xexana. N'wana wa wanuna wa Xexana: Ahilayi. 
32 Vana va xinuna va Yada, makwa Xamayi: Yetere na Yonatani. Yetere a fa a nga ri na vana va xinuna. 
33 Vana va xinuna va Yonatani: Pelete na Zaza. Hi vona vana va Yerahamiele.
34 Xexana a nga vanga na vana va xinuna, a a ri ni vanhwanyana ntsena. Xexana a a ri ni nandza wa Muegipta. Vito ra yena a a ri Yariha. 
35 Xexana a nyika Yariha, nandza wa yena, n'wana wa yena ku va nsati wa yena; kutani a n'wi velekela Atayi. 
36 Atayi a veleka Natani, Natani a veleka Zabada, 
37 Zabada a veleka Elifale, Elifale a veleka Obede, 
38 Obede a veleka Yehu, Yehu a veleka Azariya, 
39 Azariya a veleka Helese, Helese a veleka Eliyasa, 
40 Eliyasa a veleka Sisamayi, Sisamayi a veleka Xalumi, 
41 Xalumi a veleka Yekamiya, Yekamiya a veleka Elixama.
42 Vana va xinuna va Kalebe, makwa Yerahamiele: Mexa, mativula ya yena, la nga tata wa Zifi, ni vana va xinuna va Marexa, tata wa Hebroni. 
43 Vana va xinuna va Hebroni: Kora, Tapuwaka, Rekemu na Xema. 
44 Xema a veleka Rahamu, tata wa Yorkowamu, Rekemu a veleka Xamayi. 
45 N'wana wa wanuna wa Xamayi a a ri Mawoni; Mawoni a va tata wa Beta-Suru. 
46 Efa, nsati lontsongo wa Kalebe, a veleka Harana na Moza na Gazeze. Harana a veleka Gazeze. 
47 Vana va xinuna va Yadayi: Regemu, Yotamu, Gexani, Pelete, Efa na Xaafu. 
48 Maaka, nsati lontsongo wa Kalebe, a veleka Xebere na Tirihana; 
49 a veleka na Xaafu, tata wa Madimana, na Xeva, tata wa Makabena na Gibeya. N'wana wa wansati wa Kalebe a a ri Akisa.
50 Lava a va ri vana va xinuna va Kalebe: Xobala, n'wana Huru, mativula ya Efrata ni tata wa Kiriyata-Yeyarimi; 
51 Salma, tata wa Betlehema; Harefi, tata wa Beta-Gadere. 
52 Vana va xinuna va Xobala, tata wa Kiriyata-Yeyarimi, a a ri: Harowa, Hatsi-Hamenuhoto, 
53 ni tindlu ta Kiriyata-Yeyarimi, va Yitira, ni va Puti ni va Xuma, ni va Mixira; eka valavo ku humile va Sora ni va Exitawulu. 
54 Vana va xinuna va Salma: Betlehema ni va Netofa, Atiroto-Beta-Yowabu, Hatsi-Hamanahate, ni va Sora, 
55 ni tindlu ta vatsari lava akeke eYabese: va Tiriha, ni va Ximeya ni va Suka. Vona Vakeni lava humaka eka Hamata, tata wa yindlu ya Rekaba.
1 TIKRONIKA 3
01 Hi vona vana va xinuna va Davhida lava velekeriweke yena eHebroni: Mativula i Aminoni, wa Ahinowama wa Yizriele; wa vumbirhi i Daniele, wa Abigayele wa Karmele; 
2 wa vunharhu i Abixalomu, n'wana Maaka, n'wana wa wansati wa Talimayi, hosi ya Gexuri; wa vumune i Adoniya, n'wana Hagiti; 
3 wa vuntlhanu i Xefatiya, wa Abitali, wa ntlhanu na un'we i Yitereyamu, wa Egila, nsati wa yena. 
4 Vana va xinuna lava ntlhanu na un'we va velekeriwe yena eHebroni; a fuma kona malembe ya ntlhanu na mambirhi ni tin'hweti ta ntlhanu na yin'we kutani a fuma malembe ya 33 eYerusalema.
5 Hi vona lava velekeriweke yena eYerusalema: Ximeya, Xobabu, Natani na Solomoni, va mune va Bata-Xuwaka n'wana Amiele, 
6 Yibehari, Elixama, Elifelete, 
7 Noga, Nefege, Yafiya, 
8 Elixama, Eliyada, Elifelete; va ntlhanu na mune. 
9 Hi vona lava vana hinkwavo va xinuna va Davhida, loko ku nga hlayiwi vana va vasati lavatsongo; Tamari a a ri makwavo wa vona wa wansati.
10 N'wana wa wanuna wa Solomoni: i Rhobuwamu; Abiya n'wanakwe; Asa, n'wanakwe; Yoxafati, n'wanakwe; 
11 Yehoramu, n'wanakwe, Ahaziya, n'wanakwe; Yowasi, n'wanakwe; 
12 Amasiya, n'wanakwe; Azariya, n'wanakwe; Yotamu, n'wanakwe; 
13 Akazi, n'wanakwe; Hezekiya, n'wanakwe; Manase n'wanakwe, 
14 Amoni, n'wanakwe; Yosiya, n'wanakwe.
15 Vana va xinuna va Yosiya: mativula, i Yohanani; wa vumbirhi, i Yoyakimi, wa vunharhu, i Sedekiyasi; wa vumune, i Xalumi. 
16 Vana va xinuna va Yoyakimi: Yekoniya, n'wanakwe; Sedekiyasi, n'wanakwe. 
17 Vana va xinuna va Yekoniya, mukhomiwa: Salatiele, n'wanakwe, 
18 Malikirama, Pedaya, Xenasara, Yekamiya, Hoxama, Nebadiya. 
19 Vana va xinuna va Pedaya: Zerubabele na Ximeyi. Vana va xinuna va Zerubabele: Mexulama na Hananiya; na Xelomiti, makwavo wa vona wa wansati; 
20 na Haxuba na Ohele, na Berekiya, na Hasadiya, na Yuxabi-Hesede: va ntlhanu. 
21 Vana va xinuna va Hananiya: Pelatiya, na Yexaya, ni vana va Refaya, ni vana va Arinani, vana va Obadiya, ni vana va Xekaniya. 
22 N'wana wa xinuna wa Xekaniya: Xemaya. Vana va xinuna va Xemaya: Hatuxi, Yigala, Bariya, Neyariya, Xafati; va ntlhanu na un'we. 
23 Vana va xinuna va Neyariya: Eli-Howenayi, Hezekiya, Azirikama, vanharhu. 
24 Vana va xinuna va Eli-Howenayi. Hodavhiya, Eliyaxibi, Pelaya, Akubu, Yohanani, Delaya, Anani; va ntlhanu na vambirhi.
1 TIKRONIKA 4
01 Vana va xinuna va Yuda: Perese, Hesironi, Karimi, Huru, Xobala.
2 Reyaya, n'wana Xobala a veleka Yahata; Yahata a veleka Ahumayi na Lahada. Hi tona tinyimba ta va Sora.
3 Hi vona vana va xinuna va Etamu: Yizriele, Ixima, Yidibaxa; vito ra makwavo wa vona wa wansati a a ri Haseleli-Poni. 
4 Penuwele a a ri tata wa Gedori, na Ezere a a ri tata wa Huxa. Hi vona vana va xinuna va Huru, mativula ya Efrata, tata wa Betlehema.
5 Axuru, tata wa Tekowa, a a ri ni vasati vambirhi: Hela na Naara. 
6 Naara a n'wi velekela Ahuzama, na Hefere, na Temeni na Ahaxitari. Hi vona vana va xinuna va Naara. 
7 Vana va xinuna va Hela: Sereta, Yisihara na Etinana. 
8 Hakosi a veleka Anuba na Sobeba, ni tinyimba ta Aharele, n'wana Harumu.
9 Yabese a dzunisiwa ku tlurisa vamakwavo; mana wa yena a n'wi thya Yabese (ntirho), a ku: “Ndzi n'wi velekile hi ku vaviseka.” 
10 Yabese a khongela Xikwembu xa Israele, a ku: “Ingi loko u ndzi katekisa, loko u tshineta mindzilekana ya mina, ingi loko voko ra wena ri va na mina, loko u ndzi sirhelela eka leswo biha, leswaku ndzi nga tshuki ndzi twa ku vaviseka!” Kutani Xikwembu xi n'wi nyika leswi a swi kombeleke.
11 Kelubi, makwa Xuwa, a veleka Mehiri la nga tata wa Exitoni. 
12 Exitoni a veleka Beta-Rhafa na Paseyaka na Tehina, tata wa muti wa Iri-Nahaxa. Hi vona vanhu va Rheka.
13 Vana va xinuna va Kenazi: Otiniele na Seraya. N'wana Otiniele: Hatati. 
14 Meonotayi a veleka Ofira. Seraya a veleka Yowabu tata wa nkova wa vavatli; hikuva a va ri vavatli.
15 Vana va xinuna va Kalebe, n'wana Yefune: Iru, Ela na Naama, ni vana va Ela, na Kenazi.
16 Vana va xinuna va Yehaleleli: Zifi, Zifa, Tiriya na Asarele.
17 Vana va xinuna va Ezra: Yetere, Merede, Efere, na Yaloni. Hi vona vana va xinuna va Bitiya, n'wana Faro, la nga tekiwa hi Merede: a veleka Meriyamu, na Xamayi, na Yixibaka, tata wa Exitemoka. 
18 Nsati wa yena wa Muyuda, a veleka Yarede, tata wa Gedori, na Hebere; tata wa Soko, na Yekutiele, tata wa Zanowaka.
19 Vana va xinuna va nsati wa Hodiya, makwa Nahamu: tata wa Keyila, Mugarimi, na Exitemoka, wa Maaka. 
20 Vana va xinuna va Ximoni: Aminoni na Rhina, Beni-Hanani na Tiloni. Vana va xinuna va Yixi: Zohete na Beni-Zohete.
21 Vana va xinuna va Xela, n'wana Yuda: Ere, tata wa Leka, na Layada, tata wa Marexa, ni tinyimba ta yindlu laha va tirhaka, wa yindlu ya Axabeya, 
22 na Yokimi, ni vanhu va Kozeba, na Yowasi, na Sarafu, lava fumeke etikweni ra Mowabu na Yaxubi-Lehema. Hi tona timhaka ta khale. 
23 A va ri vavumbi lava akeke eNetayimi ni le Gedera; va akile kona ni hosi ku yi tirhela.
24 Vana va xinuna va Simiyoni: Nemuwele, Yamini, Yaribi, Zera Xawulu. 
25 Xalumi, n'wana Xawulu; Mibisama, n'wanakwe; Mixima, n'wanakwe. 
26 N'wana Mixima: Hamuwele, n'wanakwe; Zakuru, n'wanakwe; Ximeyi, n'wanakwe. 
27 Ximeyi a va ni vana va xinuna va 16, ni vanhwanyana va 6; kambe vamakwavo a va kumanga vana va xinuna lavo tala; ni tindlu ta vona hinkwato a ti andzangi kukotisa vana va Yuda. 
28 A va akile Berexeba na Molada, na Hasari-Xuwala, 
29 na Biliha, na Esemu, na Tolada, 
30 na Betuwele, na Horma, na Sikilaga, 
31 na Beta-Marikaboto, na Hasari-Susimi, na Beta-Biri, na Xaarayimi. Hi yona miti ya vona ku fika enkarhini wa ku fuma ka Davhida; 
32 mitinyana ya vona a ku ri Etamu, na Ayini, na Rimoni, na Tokene, na Axani, miti ya ntlhanu, 
33 ni swimitana hinkwaswo swa vona leswi ngi swi ri ekusuhi ni miti leyi, ku fika eBaali. Hi byona vuako bya vona ni mavito ya rixaka ra vona.
34 Mexobaba, na Yamileke, na Yoxa, vana va xinuna va Amasiya; 
35 Yuwele na Yehu, vana va xinuna va Yoxibiya, n'wana Seraya, n'wana Asiele; 
36 Eli-Howenayi, Yaakoba, Yexohaya, Asaya, Adiele, Yesimiele, Benaya, 
37 na Ziza, vana va xinuna va Xifi, n'wana Aloni, n'wana Yedaya, n'wana Ximri, n'wana Xemaya. 
38 Valavo, lava tsariweke hi mavito ya vona, a ti ri tihosana etinyimbeni ta vona, tindlu ta vatata wa vona ti andzile ngopfu. 
39 Va ya etlhelo ra Gedori ku fika etlhelo ra vuxa ra nkova, ku lava byanyi bya mitlhambi ya vona. 
40 Va kuma vudyelo lebyi noneke lebyinene, ni tiko lerikulu ematlhelweni hinkwawo, tiko ro rhula leri etleleke, hikuva lava akeke kona eku sunguleni a va ri va rixaka ra Hamu. 
41 Enkarhini wa Hezekiya, hosi ya Yuda, vavanuna lava tsariweke hi mavito ya vona va ta, va hlasela mitsonga ya kona, ni Vamehuni, lava akeke kona, va va heta, va va endla anathema ku fika namuntlha; kutani va aka ematshan'weni ya vona, hikuva vudyelo bya mitlhambi ya vona a byi ri kona.
42 Van'wana va vona va vana va Simiyoni, va ta entshaveni ya Seyira, va ri ntlhanu wa madzana; va fambisiwa hi Pelatiya, na Neyariya, na Refaya, na Uziele, n'wana Yixi; 
43 kutani va hlula lava seleke Vaamaleke lava poneke va aka kona ku fika namuntlha.
1 TIKRONIKA 5
01 Vana va xinuna va Rhuveni, mativula ya Israele. Hikuva a a ri mativula, ntsena hi leswi a nga nyamisa xilawu xa tata wa yena, vuhosi bya yena byi nyikiwile vana va Yosefa, n'wana Israele; swi nga ri leswaku Yosefa a tsariwa mativula; 
2 hikuva Yuda a a ri nkulukumba exikarhi ka vamakwavo, kutani hosi yi humile eka yena; kambe vuhosi a byi ri bya Yosefa.
3 Vana va xinuna va Rhuveni, mativula ya Israele: Hanoko, Palu, Hesironi, Karimi. 
4 N'wana wa wanuna wa Yuwele: Xemaya, n'wanakwe; Gogo, n'wanakwe; Ximeyi, n'wanakwe; 
5 Mika n'wanakwe, Reyaya, n'wanakwe; Baali, n'wanakwe; 
6 Bera, n'wanakwe; la yisiweke evukhumbini i Tiglata-Pilezere, hosi ya Asiriya: a a ri hosana ya va Rhuveni. 
7 Ni vamakwavo hi tindlu ta vona, hilaha va tsariweke hakona hi tinxaka ta vona: hosana Yeyiele, na Zakariya; 
8 na Bela, n'wana Azaza, n'wana Xema, n'wana Yuwele. A a akile eArowere ni ku fika eNebo ni le Baala-Meoni. 
9 Evuxeni a a akile ku fika emananga la fikaka enambyeni wa Yufrata, hikuva mitlhambi ya vona a yi ri leyikulu etikweni ra Giliyadi. 
10 Enkarhini wa Sawulo, va lwa ni va Hagara, va va hlula, kutani va aka emitsongeni ya vona, tlhelo hinkwaro ra vuxa ra tiko ra Giliyadi.
11 Vana va xinuna va Gadi a va akile etikweni ra Baxani ku fika eSaleka, va langutene na vona. 
12 Yuwele, hosana, na Xafami wa vumbirhi, na Yanayi na Xafati, etikweni ra Baxani. 
13 Vamakwavo, hi tindlu ta vatata wa vona, a a ri Mikaele, Mexulama, Xeba, Yorayi, Yakani, Ziya, Ebere, ntlhanu na vambirhi. 
14 Hi vona vana va xinuna va Abihayili, n'wana Huri, n'wana Yarowa, n'wana Giliyadi, n'wana Mikaele, n'wana Yexixayi n'wana Yahado, n'wana Buzi; 
15 Ahi n'wana Abidiele, n'wana Guni a a ri hosana ya yindlu ya vatata wa vona. 
16 Va akile eGiliyadi wa Baxani, ni le mitini ya kona ni le vudyelweni hinkwabyo bya Xaroni, ku fika emindzilekaneni ya kona. 
17 Va tsariwile hinkwavo emasikwini ya Yotamu, hosi ya Yuda, ni le masikwini ya Yerobuwamu, hosi ya Israele.
18 Vana va Rhuveni, ni va Gadi ni hafu ya nyimba ya Manase, leti nga tinhenha, lava tamelaka switlhangu ni matlhari, lava copaka hi vurha lava tlharihiseriweke nyimpi va ri vavanuna va 44 760, lava hlomaka; 
19 va huma nyimpi, va ya hlasela va Hagara, na Yeturu, na Nafixi, na Nodaba. 
20 Va pfuniwile loko va lwa na vona, kutani va Hagara ni hinkwavo lava ngi va ri na vona, va nyiketiwa emavokweni ya vona. Hikuva, loko va ha lwa va huwelela eka Xikwembu, kutani Xikwembu xi va yingisa, hikuva a va xi tshembile. 
21 Va teka mitlhambi ya vona, ti ri tikamela ta 50 000 ni tinyimpfu ta 250 000, ni timbhongolo ta 2 000, ni vanhu va 100 0000. 
22 Hikuva lavo tala va dlayiwile, hikuva nyimpi a yi huma eka Xikwembu; kutani va aka ematshan'weni ya vona, ku fika nkarhi lowu va yisiwaka evukhumbini ha wona.
23 Vana va hafu ya nyimba ya Manase va aka na vona etikweni leri, ku suka eBaxani ku fika eBaala-Hermoni, na Seniri ni le ntshaveni ya Hermoni, a va ri lavo tala. 
24 Hi tona tihosana ta tindlu ta vatata wa vona: Efere, Yixi, Eliele, Azariele, Yeremiya, Hodavhiya, Yahadiele, ti ri tinhenha ni vanhu lava twaleke, ni tihosana ta tindlu ta vatata wa vona. 
25 Kambe va dyohele Xikwembu xa vatata wa vona, va tinyiketa vuoswi hi ku landza swikwembu swa matiko lawa Xikwembu xi ma heriseke emahlweni ka vona. 
26 Xikwembu xa Israele xi kucetela moya wa Pulu, hosi ya Asiriya, ni moya wa Tiglata-Pilezere hosi ya Asiriya, kutani a yisa evukhumbini va Rhuveni, ni va Gadi ni va hafu ya nyimba ya Manase, a va yisa eHala na le Habori na le Hara, ni le nambyeni wa Gozana, laha va akeke kona ku fika namuntlha.
1 TIKRONIKA 6
01 Vana va xinuna va Levhi: Gerixoni, Kohata, Merari. 
2 Vana va xinuna va Kohata: Amirama, Yisihara, Hebroni, Uziele. 
3 Vana va Amirama: Aroni, Muxe, Mariya (Meriyamu). Vana va xinuna va Aroni, Nadabu, Abihu, Eliyazara, Itamara. 
4 Eliyazara a veleka, Finiyasi; Finiyasi a veleka Abixuwa; 
5 Abixuwa a veleka Buki; Buki a veleka Uzi; 
6 Uzi a veleka Zerahiya; Zerahiya a veleka Merayoto; 
7 Merayoto a veleka Amariya; Amariya a veleka Ahituba; 
8 Ahituba a veleka Sadoki; Sadoki a veleka Ahimaasi, 
9 Ahimaasi a veleka Azariya; Azariya a veleka Yohanani; 
10 Yohanani a veleka Azariya; loyi ngi a ri muprista endlwini leyi Solomoni a yi akeke eYerusalema. 
11 Azariya a veleka Amariya, Amariya a veleka Ahituba; 
12 Ahituba a veleka Sadoki; Sadoki a veleka Xalumi; 
13 Xalumi a veleka Hilkiya; Hilkiya a veleka Azariya; 
14 Azariya a veleka Seraya; Seraya a veleka Yosadaki; 
15 Yosadaki a suka loko Yehovha a yisa Yuda na Yerusalema, evukhumbini hi voko ra Nebukadnetsara.
16 Vana va xinuna va Levhi: Gerixomu, Kohata, Merari. 
17 Hi wona mavito ya vana va xinuna va Gerixomu: Libini na Ximeyi. 
18 Vana va xinuna va Kohata; Amirama, Yisihara, Hebroni na Uziele. 
19 Vana va xinuna va Merari: Maheli na Muxi. Hi tona tindlu ta Levhi hi vatata wa vona. 
20 Ya Gerixomu: Libini, n'wanakwe; Yahata, n'wanakwe; Zima, n'wanakwe; 
21 Yowa, n'wanakwe; Ido, n'wanakwe; Zera, n'wanakwe; Yeyaterayi, n'wanakwe; 
22 vana va xinuna va Kohata: Aminadaba, n'wanakwe; Kore, n'wanakwe; Asiri, n'wanakwe; 
23 Elkana, n'wanakwe, Ebiyasafa, n'wanakwe; Asiri, n'wanakwe; 
24 Tahata, n'wanakwe; Uriele, n'wanakwe; Uziya, n'wanakwe Xawulu, n'wanakwe. 
25 Vana va xinuna va Elikana: Amasayi na Ahimoto; 
26 Elikana, n'wanakwe; Elikana Sofayi n'wanakwe; Nahata, n'wanakwe; 
27 Eliyabu, n'wanakwe; Yerohama, n'wanakwe; Elkana, n'wanakwe; 
28 Vana va xinuna va Samiele: mativula, Vhaxini; wa vumbirhi, Abiya. 
29 Vana va xinuna va Merari: Maheli; Libini, n'wanakwe; Ximeyi, n'wanakwe; Uza, n'wanakwe; 
30 Ximeya, n'wanakwe; Hagiya, n'wanakwe; Asaya, n'wanakwe.
31 Hi vona lava Davhida a va vekeke ku yimbelela endlwini ya Yehovha, ku sungula hi nkarhi lowu areka yi kumeke ndhawu yo wisa. 
32 Va tirha ntirho wa ku yimbelela emahlweni ka Yindlu ya Tabernakela ya nhlengeletano, ku fika nkarhi lowu Solomoni a akeke yindlu ya Yehovha Yerusalema; va tirha ntirho wa vona hi nawu lowu va wu vekeriweke. 
33 Hi vona lava khomeke ntirho lowu, ni vana va vona. Exikarhi ka vana va xinuna va Kohata: Hemani, muyimbeleri, n'wana Yuwele, n'wana Samiele, 
34 n'wana Elikana, n'wana Yerohama, n'wana Eliele, n'wana Towa, 
35 n'wana Sufu, n'wana Elkana, n'wana Mahata, n'wana Amasayi, 
36 n'wana Elkana, n'wana Yuwele n'wana Azariya n'wana Sofoniya, 
37 n'wana Tahata n'wana Asiri, n'wana Ebiyasafa, 
38 n'wana Kora, n'wana Yisihara, n'wana Kohata, n'wana Levhi, n'wana Israele.
39 Na Asafa makwavo, la yimeke evokweni ra yena ra xinene: Asa n'wana Berekiya, n'wana Ximeya, 
40 n'wana Mikaele, n'wana Baaseya, n'wana Malikiya, 
41 n'wana Etini, n'wana Zera, n'wana Adaya, 
42 n'wana Etani, n'wana Zima, n'wana Ximeyi, 
43 n'wana Yahata, n'wana Gerixomu, n'wana Levhi.
44 Vana va xinuna va Merari, vamakwavo, va le ximatsini: Etani, n'wana Kixi; n'wana Abidi, n'wana Maluka, 
45 n'wana Haxabiya, n'wana Amasiya, n'wana Hilkiya, 
46 n'wana Amisi n'wana Bani, n'wana Xemere, 
47 n'wana Maheli, n'wana Muxi, n'wana Merari, n'wana Levhi.
48 Vamakwavo, Valevhi, a va vekeriwe mitirho hinkwayo ya yindlu ya Xikwembu. 
49 Aroni ni vana va yena va tirha ntirho wa alitari ya tiholokosta ni wa alitari ya mirhi ya risuna, a va tirha ni ntirho hinkwawo wa xikwetsimisiso, va phahlela Israele timhamba hilaha Muxe, nandza wa Yehovha, a leriseke hinkwaswo hakona.
50 Hi vona vana va xinuna va Aroni: Eliyazara, n'wanakwe; Finiyasi n'wanakwe; Abixuwa, n'wanakwe. 
51 Buki, n'wanakwe; Uzi, n'wanakwe; Zerahiya, n'wanakwe; 
52 Merayoto, n'wanakwe; Amariya, n'wanakwe, Ahituba, n'wanakwe; 
53 Sadoki, n'wanakwe; Ahimaasi, n'wanakwe.
54 Hi byona vuako bya vona ni laha va akeke kona emindzilekaneni ya vona. A va ri vana va Aroni va yindlu ya va Kohata, hikuva va hlawuriwe hi vuhlolotwana eku sunguleni, 
55 va nyikiwa Hebroni etikweni ra Yuda, ni tikwana ra wona ematlhelweni hinkwawo. 
56 Kambe masimu ya muti ni swimitana swa wona, swi nyikiwa Kalebe, n'wana Yefune. 
57 Vana va Aroni va nyikiwa miti ya vuchavelo, Hebroni, na Libina ni tikwana ra wona, Yatiri na Exitemoka ni tikwana ra wona, 
58 Hileni, ni tikwana ra wona, Debiri, ni tikwana ra wona, 
59 Axani ni tikwana ra wona, Beta-Xemexe, ni tikwana ra wona; 
60 wa nyimba ya Benjamini, Geba ni tikwana ra wona, na Alemete, ni tikwana ra wona; na Anatoto ni tikwana ra wona. Miti hinkwayo ya vona a yi ri khume na minharhu, hi tindlu ta vona.
61 Vana va xinuna van'wana va Kohata va nyikiwa miti ya khume hi vuhlolotwana, yi huma eka tindlu ta nyimba ya Efrayimi, ni ka nyimba ya Dani, ni ka hafu ya nyimba ya Manase. 
62 Vana va xinuna va Gerixomu, hi tindlu ta vona, va nyikiwa miti ya khume na minharhu, yi huma enyimbeni ya Isakara, ni le nyimbeni ya Neftali, ni le nyimbeni ya Manase, eBaxani.
63 Vana va xinuna va Merari, hi tindlu ta vona, va nyikiwa hi vuhlolotwana, miti ya khume na mimbirhi yi huma enyimbeni ya Rhuveni ni le nyimbeni ya Gadi, ni le nyimbeni ya Zebuloni.
64 Vana va Israele va nyika Valevhi miti ni matikwana ya yona. 
65 Va va nyika hi vuhlolotwana miti leyi va yi vuleke hi mavito ya yona, yi huma enyimbeni ya vana va Yuda, ni le nyimbeni ya vana va Simiyoni, ni le nyimbeni ya vana va Benjamini. 
66 Loko ti ri tindlu ta vana va Kohata leti nyikiweke miti ya tiko ra vona enyimbeni ya Efrayimi, 
67 va nyikiwa miti ya vuchavelo entshaveni ya Efrayimi, wu ri Xikeme ni tikwana ra wona, na Gezere ni tikwana ra wona, 
68 na Yokimeyama ni tikwana ra wona na Bet-Horoni ni tikwana ra wona, 
69 na Ayaloni ni tikwana ra wona, na Gati-Rimoni ni tikwana ra wona; 
70 ni ka hafu ya nyimba ya Manase: Anere ni tikwana ra wona, na Bileyama ni tikwana ra wona, yi va ya yindlu ra vana van'wana va Kohata.
71 Vana va xinuna va Gerixomu va nyikiwa Golani wa Baxani, ni tikwana ra wona, na Axitaroto, ni tikwana ra wona, swi huma endlwini ya hafu ya nyimba ya Manase, 
72 swa nyimba ya Isakara: Kedexe ni tikwana ra wona, Daberata, ni tikwana ra wona, 
73 Ramoto, ni tikwana ra wona, Aneme ni tikwana ra wona; 
74 swa nyimba ya Asere: Maxale, ni tikwana ra wona, na Abidoni, ni tikwana ra wona; 
75 na Hukoko, ni tikwana ra wona, na Rehobo ni tikwana ra wona; 
76 swa nyimba ya Neftali: Kedexe wa Galeliya, ni tikwana ra wona, na Hamoni, ni tikwana ra wona, na Kiriyatayimi, ni tikwana ra wona.
77 Vana va xinuna va Merari lava seleke va nyikiwa Rimoni, ni tikwana ra wona, na Taboro, ni tikwana ra wona, swi huma enyimbeni ya Zebuloni, 
78 ni le hase ka Yordani, wa Yeriko, evuxeni bya Yordani, enyimbeni ya Rhuveni, va nyikiwa Beseri emananga, ni tikwana ra wona, na Yahasa, ni tikwana ra wona, 
79 na Kedemoto, ni tikwana ra wona, na Mefata, ni tikwana ra wona; 
80 ni le nyimbeni ya Gadi: Ramoto wa Giliyadi, ni tikwana ra wona, na Mahanayimi, ni tikwana ra wona, 
81 na Hexiboni, ni tikwana ra wona, na Yazere, ni tikwana ra wona.
1 TIKRONIKA 7
01 Vana va xinuna va Isakara a va ri mune: Tola, Puwa, Yaxubu, Ximroni. 
2 Vana va Tola: Uzi, Refaya, Yeriele, Yahamayi, Ibisamu, Xemuwele, ti ri tihosana ta tindlu ta vatata wa vona, va Tola, ti ri tinhenha etinxakeni ta vona. Enkarhini wa Davhida, ntsengo wa vona, a va ri 22 600. 
3 Vana va Uzi: Yizirahiya; vana va Yizirahiya: Mikaele, Obadiya, Yuwele, Yixiya: tihosana ta ntlhanu. 
4 Ehandle ka swona a va ri ni mavandla lama hlomeke ya vavanuna va 36 000, hi tinyimba ta vona ni tindlu ta vatata wa vona, hikuva a va ri ni vavasati lavo tala, ni vana vo tala. 
5 Vamakwavo va tindlu hinkwato ta Isakara, va ri lava tiyeke enyimpini, va tsariwile hinkwavo, va ri 87 000.
6 Vana va xinuna va Benjamini a va ri vanharhu: Bela, Bekere, Yediele. 
7 Vana va xinuna va Bela: Esiboni, Uzi, Uziele, Yerimoto, Iri, tihosana ta ntlhanu ta tindlu ta vatatana, ti ri tinhenha; va tsariwile va ri 22 034. 
8 Vana va xinuna va Bekere: Zemira, Yowasi, Eliezere, Eli-Howenayi, Omri, Yeremoto, Abiya, Anatoto, Alemete; hinkwavo lava a va ri vana va Bekere; 
9 va tsariwile hi tindlu ta vona, hi tihosana ta tindlu ta vatata wa vona va ri vavanuna va 20 200, lava tiyeke enyimpini. 
10 Vana va xinuna va Yediele: Bilihani, vana va xinuna va Bilihani: Yewuxi, Benjamini, Ehudi, Kenaana, Zetana, Tarxixi, Ahixakara. 
11 Hinkwavo lava i vana va Yediele, tihosana ta tindlu ta vatata wa vona va ri lava tiyeke enyimpini: va ri vavanuna va 17 200, lava humaka nyimpi.
12 Xupimi na Hupimi, vana va Iri; Huximi n'wana Ahere.
13 Vana va xinuna va Neftali: Yahasiele, Guni, Yesere, Xalumi, vana va Biliha.
14 Vana va xinuna va Manase: Asiriele la velekiweke hi nsati lontsongo wa yena, wa Musiriya; a veleka Makiri, tata wa Giliyadi. 
15 Makiri a teka nsati wa ka Hupimi na Xupimi, vito ra makwavo wa wansati a a ri Maaka. Vito ra lowa vumbirhi a a ri Selofihada, Selofihada a kuma vana va xisati. 
16 Maaka, nsati wa Makiri, a veleka n'wana wa wanuna, a n'wi thya vito ra Perexe vito ra makwavo a a ri Xerexe, vana va xinuna va yena a a ri Ulamu na Rakeme. 
17 N'wana wa wanuna wa Ulamu: Bedani. Hi vona vana va Giliyadi, n'wana Makiri, n'wana Manase. 
18 Makwavo wa wansati Hamoleketa a veleka Ixihodo, Abiezere na Mahela. 
19 Vana va Xemida a a ri Ahiyana na Xikeme na Liki na Aniyama.
20 Vana va xinuna va Efrayimi: Xutela na Berede, n'wanakwe, na Tahata, n'wanakwe, na Eleyada, n'wanakwe, na Tahata, n'wanakwe, 
21 na Zabada, n'wanakwe, na Xutela, n'wanakwe; na Ezere na Eleyada, Vanhu va Gati, lava tswariweke etikweni, va va dlaya, hikuva a va ngirimerile ku ya teka mitlhambi ya vona. 
22 Efrayimi, tata wa vona a va enkosini enkarhini lowo leha, kutani vamakwavo va ta ku n'wi chavelela. 
23 Kutani Efrayimi a ya eka nsati wa yena, a tika nyimba, a veleka n'wana wa wanuna; a n'wi thya vito ra Beriya (ekhombyeni) hikuva khombo a ri ri endlwini ya yena.
24 N'wana wa xisati wa yena a a ri Xera; a aka Bet-Horoni wa le hansi, na Bet-Horoni wa le henhla na Uzeni-Xera. 
25 Refa, n'wanakwe na Rexefi, Tela n'wanakwe, na Tahani, n'wanakwe; 
26 Ladani, n'wanakwe; Amihudi, n'wanakwe; Elixama, n'wanakwe; 
27 Nuni, n'wanakwe, Yoxuwa, n'wanakwe; 
28 tiko ra vona ni vuako bya vona a byi ri eBetele, ni miti ya wona, na Naarani evuxeni; na Gezere, ni miti ya wona evupeladyambu, na Xikeme, ni miti ya wona, ku fika eGaza, ni miti ya wona. 
29 Hi tlhelo ra vana va Manase, Beta-Xeyani, ni miti ya wona, na Taanaka ni miti ya wona na Megido ni miti ya wona, na Dori, ni miti ya wona. Vana va Yosefa, n'wana Israele, va akile emitini leyi.
30 Vana va xinuna va Asere: Yimina, Yixivha, Ixivhi, Beriya, na Seraka, makwavo wa wansati. 
31 Vana va xinuna va Beriya: Hebere na Malikiele hi yena la nga va tata wa Birizayiti. 
32 Hebere a veleka Yafelete na Xomere na Hotamu, na Xuwa, makwavo wa xisati. 
33 Vana va xinuna va Yafelete: Pasaka, na Bimihala, na Axivata. Hi vona vana va Yafelete. 
34 Vana va xinuna va Xomere: Ahi, na Rohoga, na Yehuba na Aramu. 
35 Vana va xinuna va Heleme, makwavo: Sofa, Yimna, Xelexi, na Amali. 
36 Vana va xinuna va Sofa: Suwaka, Harinefere, Xuwala, Beri, Imra, 
37 Beseri, Hodi, Xama, Xilixa, Yitirani, na Bera. 
38 Vana va xinuna va Yetere: Yefune na Pisipa, na Ara. 
39 Vana va xinuna va Ula: Ara, na Haniele, na Risiya. 
40 Hinkwavo lava i vana va Asere, i tihosana ta tindlu ta vatata wa vona, vanhu lava hlawuriweke ni tinhenha, ti ri tihosi exikarhi ka tihosana. Ntsengo wa vavanuna lava tsaleriweke nyimpi a va ri 26 000.
1 TIKRONIKA 8
01 Benjamini a veleka Bela, mativula ya yena, Axibele, wa vumbirhi, Ahara, wa vunharhu, 
2 Noha wa vumune, na Rafa wa vuntlhanu. 
3 Bela a kuma vana va xinuna: Adara, Gera, Abihudi, 
4 Abixuwa, Naamani, Ahowaka, 
5 Gera, Xefufana, na Huramu.
6 Hi vona vana va xinuna va Ehudi; a ti ri tihosana ta tindlu ta lava akeke eGeba, kutani va rhurhisiwa eManahate: 
7 Naamani na Ahiya na Gera; hi yena loyi a va rhurhiseke. A veleka Uza na Ahihudu. 
8 Xaharayimi a veleka vana ebanyini ra Mowabu, loko a tlherisile vasati va yena Huximi na Baara. 
9 Kutani a veleka hi Hodexe, nsati wa yena, Yobabu na Sibiya na Mexa, na Malikamu, 
10 na Yewusi, na Sakiya na Mirima; hi vona vana va yena, tihosana ta tindlu. 
11 Huximi a a velekile Abitubi na Elifali. 
12 Vana va xinuna va Elifali: Ebere, na Mixamu, na Xemeda. Hi yena la akeke eOno, na Lodo ni miti ya wona.
13 Beriya na Xema, leti nga tihosana ta tindlu ta vaaki va Ayaloni, va hlongorisa lava akeke eGati. 
14 Ahiyo, Xaxaka, Yeremoto, 
15 Zebadiya, Aradi, Edere, 
16 Mikaele, Yixipa, Yoha, a va ri vana va Beriya. 
17 Zebadiya, Mexulama, Hiziki, Hebere, 
18 Yiximerayi, Yiziliya, na Yobabu, a va ri vana va Elifali. 
19 Yakimi, Zikri, Zabidi, 
20 Eliyenayi, Ziletayi, Eliele, 
21 Adaya, Beraya, na Ximrata, a va ri vana va Ximeyi. 
22 Yixipana, Ebere, Eliele, 
23 Abidoni, Zikri, Hanana, 
24 Hananiya, Elamu, Anatotiya, 
25 Yifedeya, na Penuwele, a va ri vana va Xaxaka. 
26 Xamaxerayi, Xehariya, Ataliya. 
27 Yarexiya, Eliya na Zikri a va ri vana va Yerohama. 
28 Hinkwavo lava a ti ri tihosana ta tindlu hi tinxaka ta tona. Va akile eYerusalema.
29 Tata wa Gibiyoni a akile eGibiyoni; vito ra nsati wa yena a a ri Maaka. 
30 Mativula ya yena a a ri Abidoni kutani a kuma Suru, na Kixi, na Baali na Nadabu, 
31 na Gedori, na Ahiyo na Zakere. 
32 Mikiloto a veleka Ximeya. A va akile na vona eYerusalema, ekusuhi ni vamakwavo.
33 Neri a veleka Kixi, Kixi a veleka Sawulo; Sawulo a veleka Yonatani na Maliki-Xuwaka, na Abinadaba, na Exi-Baali. 
34 Vana va Yonatani: Meriba-Baali; Meriba-Baali a veleka Mika. 
35 Vana va Mika: Pitoni, na Meleki, na Tareya, na Akazi. 
36 Akazi a veleka Yoyada; Yoyada a veleka Alemete na Azimavhete na Zimri; Zimri a veleka Moza. 
37 Moza a veleka Bineya; Rafa, n'wanakwe; Eliyasa, n'wanakwe; Asele, n'wanakwe. 
38 Asele a a ri ni vana va xinuna va ntlhanu na un'we, mavito ya vona hi lawa: Azirikama, Bokeru, Iximaele, Xeyariya, Obadiya, Hanana, hinkwavo lava a va ri vana va Asele. 
39 Vana va xinuna va Exeke, makwavo: Ulamu, mativula ya yena, Yewuxi, wa vumbirhi, Elifelete, wa vunharhu. 
40 Vana va Ulamu a va ri vavanuna va matimba lava copaka hi vurha, a va ri ni vana ni vatukulu lavo tala, va ri 150. Hinkwavo lava, a va ri vatukulu va Benjamini.
1 TIKRONIKA 9
01 Vaisraele hinkwavo va tsariwile, va tsariwa kunene ebukwini ya tihosi ta Israele; kutani va Yuda va yisiwa eBabilona evukhumbini, hikwalaho ka swidyoho swa vona. 
2 Vaaki vo rhanga lava akeke etikweni ra vona ni le mitini ya vona a va ri Vaisraele, ni vaprista, ni Valevhi ni Vanetinimi.
3 EYerusalema, ku akile vana van'wana va Yuda, ni vana van'wana va Benjamini, ni vana van'wana va Efrayimi na Manase, 
4 a a ri Utayi, n'wana Amihudi, n'wana Omri, n'wana Imri, n'wana Bani; va ri vatukulu va Perese, n'wana Yuda. 
5 Ni va Xiloni: Asaya, mativula, ni vana va yena. 
6 Vana va Zera: Yuwele, ni vamakwavo, va ri 690.
7 Vana va Benjamini: Salu, n'wana Mexulama n'wana Hodavhiya, n'wana Hasenuwa, 
8 na Yibineya, n'wana Yerohama, na Ela, n'wana Uzi, n'wana Mikri, na Mexulama, n'wana Xefatiya, n'wana Rhuwele, n'wana Yibiniya; 
9 ni vamakwavo hi tinxaka ta vona, va ri 956. Vanhu lava hinkwavo a ti ri tihosana ta tindlu ta vatata wa vona.
10 Ni exikarhi ka vaprista, Yedaya, na, Yoyaribi, na Yakini; 
11 na Azariya, n'wana Hilkiya, n'wana Mexulama, n'wana Sadoki, n'wana Merayoto, n'wana Ahituba, mulanguteri wa yindlu ya Xikwembu; 
12 na Adaya, n'wana Yerohama, n'wana Paxahuru, n'wana Malikiya; na Maasayi, n'wana Adiele, n'wana Yahazera, n'wana Mexulama, n'wana Mexilemi, n'wana Imere; 
13 ni vamakwavo, va ri vini va tindlu ta vatata wa vona, va ri 1 760, vavanuna lava tiyeke ku tirha ntirho wa yindlu ya Xikwembu.
14 Exikarhi ka Valevhi: Xemaya, n'wana Haxuba, n'wana Azirikama, n'wana Haxabiya, wa vana va Merari; 
15 na Bakabakara, Herexe na Galala na Mataniya, n'wana Mikaya, n'wana Zikri, n'wana Asafa; 
16 na Obadiya, n'wana Xemaya, n'wana Galala, n'wana Yedutuni, na Berekiya, n'wana Asa, n'wana Elikana, la akeke emitini ya va Netofa.
17 Valanguteri va tinyangwa: Xalumi, na Akubu, na Talimoni, na Ahimani, ni vamakwavo; Xalumi a yi ri hosana; 
18 ni ku fika namuntlha, va yimile enyangweni ya hosi evuxeni; hi vona lava ngi va ri valanguteri va tinyangwa va nxaxa wa vana va Levhi. 
19 Xalumi, n'wana Kore, n'wana Ebiyasafa, n'wana Kora, ni vamakwavo va yindlu ya tata wa yena, Vakora a va ri valanguteri va ntirho ni valanguteri va nyangwa ya Tabernakela, vatata wa vona a va ri valanguteri va nyangwa ya nxaxa wa Yehovha. 
20 Finiyasi, n'wana Eliyazara, a a ri hosana ya vona khale, Yehovha a a ri na yena. 
21 Zakariya, n'wana Mexelemiya, a a ri mulanguteri wa nyangwa ya Tabernakela ya nhlengeletano. 
22 Hinkwavo lava hlawuriweke ku va valanguteri va tinyangwa, a va ri va 212 lava tsariweke emitini ya vona, hilaha Davhida na Samiele, muvoni, va va vekeke emitirhweni ya vona. 
23 Vona ni vana va vona va vekiwile etinyangweni ta yindlu ya Yehovha, ya Tabernakela, ku ti hlayisa. 
24 Valanguteri va tinyangwa a va ri ematlhelweni ya mune, evuxeni, ni le vupeladyambu, ni le n'walungwini, ni le dzongeni. 
25 Vamakwavo, lava ngi va ri emitini ya vona, a va fanele ku ta eka vona, va tshama masiku ya ntlhanu na mambirhi, hi nkarhi lowu vekiweke; 
26 hikuva valanguteri lavakulu va mune, Valevhi, a va ri ni mfanelo ya ku langutela makamara ni xuma xa yindlu ya Xikwembu. 
27 A va tshama nivusiku ekusuhi ni yindlu ya Xikwembu, hikuva a va fanele ku yi hlayisa ni ku yi pfula hi masiku hinkwawo nimixo.
28 Van'wana a va hlayisa swigotso swa ntirho, hikuva va tshama va swi hlaya loko va swi veka endlwini, va swi hlaya ni loko va swi humesa. 
29 Van'wana va vekiwile ku hlayisa swibya swin'wana ni swingolongondzwana hinkwaswo leswi hlawuriweke, ni mapa ya ku saseka ni vhinyo, ni mafurha ni mirhi ya risuna. 
30 Lava hlanganisaka mirhi ya risuna, a va ri vana va vaprista. 
31 Matitiya, wa Mulevhi, mativula ya Xalumi, wa Kora, a a vekiwile entirhweni wa swinkwanyana. 
32 Van'wana va vana va Kohata, vamakwavo, a va ri ni ntirho wa swinkwa leswi hlawuriweke ku swi lunghisa ni ku swi veka hi tinxaxa hi Savata rin'wana ni rin'wana.
33 Hi vona vayimbeleri, tihosana ta vatatana va Valevhi; a va tshama etindlwini loko va nga ri na ntirho wun'wana; hikuva nhlekanhi ni vusiku a va khoma ntirho wa vona. 
34 Hi tona tihosana ta vatatana va Valevhi, ti ri tihosana hi tinxaka ta vona; a va akile eYerusalema.
35 Tata wa Gibiyoni, Yeyiele, a a akile eGibiyoni; vito ra nsati wa yena a a ri Maaka; 
36 mativula ya yena a a ri Abidoni, na Suru, na Kixi, na Baali, na Neri, na Nadabu, 
37 na Gedori, na Ahiyo, na Zakariya, na Mikiloto. 
38 Mikiloto a veleka Ximeya; na vona a va akile ni vamakwavo eYerusalema. 
39 Neri a veleka Kixi, Kixi a veleka Sawulo, Sawulo a veleka Yonatani na Maliki-Xuwaka, na Abinadaba, na Exi-Baali. 
40 N'wana Yonatani a a ri Meriba-Baali, Meriba-Baali a veleka Mika. 
41 Vana va xinuna va Mika a a ri Pitoni, na Meleki, na Tareya. 
42 Akazi a veleka Yara; Yara a veleka Alemete, na Azimavhete, na Zimri; Zimri a veleka Moza; 
43 Moza a veleka Bineya, na Refaya; Eliyasa, n'wanakwe, Asele, n'wanakwe. 
44 Asele a a ri ni vana va xinuna va ntlhanu na un'we. Mavito ya vona hi lawa: Azirikama, Bokeru, Iximaele, Xeyariya, Obadiya, na Hanana. Hi vona vana va Asele.
1 TIKRONIKA 10
01 Vafilista va huma nyimpi ku ya lwa ni Vaisraele, kutani vanhu va Israele va tsutsuma emahlweni ka Vafilista, va wa, va tlhaviwile entshaveni ya Gilibowa, va fa kona. 
2 Vafilista va chivirika ku landza Sawulo ni vana va yena, kutani Vafilista va tlhava Yonatani na Abinadaba, na Maliki-Xuwaka, vana va Sawulo. 
3 Ku lwa a ku tikela Sawulo, kwalaho vacopi va n'wi kuma, va n'wi tlhava. 
4 Kutani Sawulo a ku eka mutameri wa matlhari ya yena: “Hlomula banga ra wena u ndzi tlhava leswaku lava nga yimbangiki va nga tshuki va ndzi onha.” Mutameri wa matlhari ya yena a ala, hikuva a a chava ngopfu; kwalaho Sawulo a teka banga ra yena a titlhoma ha rona. 
5 Mutameri wa matlhari, kakuloko a vona leswaku Sawulo a file, a titlhoma na yena ebangeni ra yena, a fa. 
6 Sawulo a fisa sweswo ni vana va yena vanharhu, ni yindlu ya yena hinkwayo; va file swin'we. 
7 Vavanuna hinkwavo va Israele, lava akeke ebanyini, kuteloko va vonile leswaku Vaisraele va tsutsumile, ni leswaku Sawulo ni vana va yena va file, va tshika miti ya vona, va baleka. Kutani Vafilista va ta aka kona.
8 Siku leri tlhandlamaka, Vafilista va ta ku hluvula vafi, kutani va kuma Sawulo ni vana va yena, lava weke entshaveni ya Gilibowa. 
9 Kuteloko va n'wi hluvurile va teka nhloko ya yena ni matlhari ya yena; kutani va rhuma vanhu etikweni hinkwaro ra Vafilista ku tivisa timhaka leti eka swifaniso swa vona ni ka vanhu va tiko. 
10 Kutani va veka matlhari ya yena endlwini ya xikwembu xa vona, va bela pala ra yena endlwini ya Dagona.
11 Hinkwavo va Yabexe wa Giliyadi va twa hinkwaswo leswi Vafilista va swi endleleke Sawulo, 
12 kutani vavanuna hinkwavo lava tiyeke va pfuka va ya teka ntsumbu wa Sawulo ni mitsumbu ya vana va yena, va yi tisa eYabexe. Va lahla marhambu ya vona ehansi ka nkanyi wa Yabexe; kutani va titsona swakudya hi masiku ya ntlhanu na mambirhi.
13 Sawulo a fa hikwalaho ka xidyoho lexi a dyoheleke Yehovha ha xona, hikwalaho ka rito ra Yehovha leri a nga ri hlayisangiki, na swona hikuva a vutisile lava vitanaka vafi ku byeriwa timhaka hi vona. 
14 A nga vutisanga Yehovha, kutani Yehovha a n'wi dlaya, a nyika Davhida, n'wana Yese, vuhosi.
1 TIKRONIKA 11
01 Vaisraele hinkwavo va hlengeletana eka Davhida, eHebroni, va ku eka yena: “Waswivo hina hi marhambu ya wena ni nyama ya wena. 
2 Hambi ku ri khale, loko Sawulo a ha ri hosi, hi wena loyi a wu humesa tiko ra Israele, ni ku ri tlherisa; Yehovha, Xikwembu xa wena, xi ku byerile, xi ku: ‘Hi wena loyi u nga ta risa tiko ra mina ra Israele, hi wena loyi u nga ta va mufambisi wa tiko ra mina ra Israele.’ ” 
3 Kavaloko vakulukumba hinkwavo va Israele va ta eka hosi eHebroni, Davhida a endla xinakulobye na vona emahlweni ka Yehovha eHebroni, kutani va chela Davhida hi mafurha leswaku a va hosi ya Israele, hilaha Yehovha a nga lerisa hakona hi nomu wa Samiele.
4 Davhida a famba ni Vaisraele hinkwavo a kongoma eYerusalema, (i Yebusi); Vayebusi, lava akeke etikweni, a va ri kona. 
5 Vaaki Vayebusi va ku eka Davhida: “U nga ka u nga ngheni halenu!” Kavaloko Davhida a teka khokholo ra Siyoni, a nghena: i muti wa Davhida. 
6 Kambe Davhida a ku: “Mani na mani la nga ta rhanga a hlula Vayebusi u ta va hosana ni ndhuna.” Kutani Yowabu, n'wana Seruya, a rhanga a tlhandluka, kutani a vekiwa hosana. 
7 Davhida a aka ekhokholweni, hikwalaho va ri thyile muti wa Davhida. 
8 A tiyisa rirhangu ra muti ku suka eMilo, ematlhelweni hinkwawo, kutani Yowabu a pfuxa leswi seleke swa muti. 
9 Davhida a a ri karhi a ya emahlweni, a kula hi matimba, kutani Yehovha wa mavandla a a ri na yena.
10 Hi tona tindhuna ta tinhenha ta Davhida leti n'wi tiyiseke evuhosini bya yena, kun'we ni Vaisraele hinkwavo, ku n'wi veka hosi, hilaha Yehovha a nga vula hakona ehenhla ka Israele. 
11 Hi wona ntsengo wa tinhenha ta Davhida:Yaxobeyama, n'wana Hakimoni ndhuna yin'wana leyikulu a tlakusa tlhari ra yena ehenhla eka vavanuna va madzana manharhu lava a va dlayeke kan'we.
12 Endzhaku ka yena, Eliyazara, n'wana Dodo, wa Ahohi; a yi ri yin'wana ya tinhenha tinharhu. 
13 A a ri na Davhida ePasa-Damini, loko Vafilista va hlengeletanile kona ku lwa; nsimu ya a yi ri kona, kutani tiko a ri ri karhi ri tsutsuma emahlweni ka Vafilista. 
14 Va yima exikarhi ka nsimu, va yi lwela, va hlula Vafilista; kutani Yehovha a va ponisa hi matimba.
15 Tindhuna tinharhu ta leta makume manharhu, ti xikela eribyeni eka Davhida, ebakweni ra Adulama; Vafilista a va govile enkoveni wa Varefayimi. 
16 Enkarhini wolowo Davhida a a ri ekhokholweni, kutani a ku ri ni ntlawa wa valanguteri va Vafilista, eBetlehema. 
17 Davhida a sungula ku navela, a ku: “I mani la nga ta ndzi nwisa mati ya xihlovo lexi nga enyangweni ya Betlehema?” 
18 Kavaloko tinhenha letinharhu ti suka, ti hundza exikarhi ka mixaxa ya Vafilista, ti ya ka mati exihlobyeni lexi nga enyangweni ya Betlehema; va ma tisa, va nyika Davhida; kambe Davhida a ala ku ma nwa, kutani a ma halatela emahlweni ka Yehovha, 
19 a ku: “Kule na mina! Xikwembu a xi ndzi sivele ku endlisa sweswo! Xana ndzi ta nwa ngati ya vanhu lava nga hlayisangiki vutomi bya vona xana?” Hikuva va tisile mati lawa hi ku tshika vutomi bya vona, kutani a ala ku nwa. Hi swona leswi endliweke hi tinhenha letinharhu.
20 Abixayi, makwa Yowabu, a a ri hosi ya tindhuna, a tlakusa tlhari ra yena ehenhla ka vanhu va madzana manharhu, a va dlaya A dzunisiwa exikarhi ka lavanharhu. 
21 Exikarhi ka lavanharhu, a tlula van'wana hi ku dzunisiwa, a va hosi ya vona, kambe a nga kotisanga lavanharhu vo sungula.
22 Benaya, n'wana Yehoyada, n'wana Kabisele, nhenha leyikulu hi mitirho ya yena, hi yena la tlhaveke tinghala timbirhi ta xikwembu ta Mowabu, Hi yena kambe la ngirimeleke exihlobyeni, a tlhava nghala kona hi siku ra gamboko. 
23 Hi yena kambe la tlhaveke Muegipta, wanuna lonkulu wa swisungunhu swa ntlhanu exiyin'weni xa yena. Muegipta a a tamele evokweni ra yena tlhari leri fanaka ni mhandze ya muluki; Benaya a ngirimela eka yena a tamele nhonga kutani a hlomula tlhari evokweni ra Muegipta, a n'wi dlaya hi tlhari ra yena. 
24 Hi swona leswi endliweke hi Benaya, n'wana Yehoyada; a dzunisiwa exikarhi ka tinhenha letinharhu. 
25 A tlula lava makume manharhu hi ku dzunisiwa kambe a nga kotisanga lavanharhu vo sungula. Davhida a n'wi nghenisa ehubyeni ya yena ya le xihundleni.
26 Tinhenha ta nyimpi a a ri: Asahele, makwa Yowabu; Elihanani, n'wana Dodo, wa Betlehema; 
27 Xama wa Haroda; Helese, wa Peloni; 
28 Ira n'wana Ikexe, wa Tekowa; Abiezere, wa Anatoto; 
29 Sibekayi, wa Huxa; Ilayi, wa Ahohi; 
30 Maharayi, wa Netofa; Helede, n'wana Baana, wa Netofa; 
31 Itayi, n'wana Ribayi, wa Gibeya wa vana va Benjamini, Benaya, wa Piratoni; 
32 Hurayi, wa Nakale-Gaaxi; Abiele, wa Araba; 
33 Azimavhete, wa Baharumi; Eliyahaba, wa Xaaliboni; 
34 Bene-Haxeme, wa Gizoni; Yonatani, n'wana Xage, wa Harari; 
35 Ayihama, n'wana Sakara, wa Harari; Elifala n'wana Uri; 
36 Hefere, wa Mekera; Ahiya, wa Peloni; 
37 Hesiro, wa Karmele; Naarayi, n'wana Ezibayi; 
38 Yuwele, makwa Natani; Mibihara, n'wana Hageri; 
39 Seleke, wa ka Amoni; Naharayi, wa Beroto, mutameri wa matlhari ya Yowabu, n'wana Seruya; 
40 Ira wa Yitira; Garebe, wa Yitira; 
41 Uriya, wa ka Hiti; Zabada n'wana Ahilayi; 
42 Adina, n'wana Xiza, wa Rhuveni, ndhuna ya va Rhuveni, vavanuna va makume manharhu a va ri na yena; 
43 Hanana, n'wana Maaka; na Yoxafati, wa Mitina; 
44 Uziya, wa Axitaroto, Xama na Yehiele, vana va Hotamu, wa Arowere. 
45 Yediele, n'wana Ximri; na Yoha, makwavo wa Tisi; 
46 Eliele, wa Mahavha, Yeribayi, na Yoxavhiya, vana va Elnaama; Yitima, wa Mowabu; 
47 Eliele, na Obede, na Yaasiele wa Metsobaya.
1 TIKRONIKA 12
01 Hi vona lava yeke eka Davhida eSikilaga, loko a ha tshamile ekule na Sawulo, n'wana Kixi; a va ri exikarhi ka tinhenha leti n'wi pfuneke enyimpini; 
2 a va copa miseve hi vurha, va tiva ni ku hoxa maribye hi voko ra xinene ni voko ra ximatsi, va huma exikarhi ka vamakwavo va Sawulo, va ka Benjamini:
3 Ndhuna Ahiezere na Yowasi, n'wana Xema, wa Gibeya, na Yeziele, na Pelete, n'wana Azimavhete; na Beraka, na Yehu, wa Anatoto; 
4 na Iximaya, wa Gibiyoni munhu wa matimba exikarhi ka lava makume manharhu, ni ndhuna ya vona; na Yeremiya, na Yahaziele na Yohanani, na Yozabadi wa Gedera; 
5 Eluzayi, na Yerimoto, na Beyaliya, na Xemariya, na Xefatiya, wa Harufi; 
6 Elikana na Yixiya, na Asarele, na Yowezere, na Yaxobeyama, va ka Kora; 
7 na Yowela, na Zebadiya, n'wana Yerohama, wa Gedori.
8 Vavanuna van'wana va matimba, va sukele va Gadi ku ya eka Davhida ekhokholweni emananga, ti ri tinhenha, leti tivaka ku lwa enyimpini, ti tamele switlhangu ni matlhari; tinghohe ta tona a ti fana ni tinghohe ta tinghala, a ti tsutsuma kukotisa timbavala etintshaveni: 
9 A a ri: Ezere, ndhuna; Obadiya, wa vumbirhi, Eliyabu, wa vunharhu; 
10 Miximana, wa vumune; Yeremiya, wa vuntlhanu; 
11 Atayi, wa ntlhanu na un'we Eliele, wa ntlhanu na vambirhi: 
12 Yohanani, wa ntlhanu na vanharhu; Elizabada, wa ntlhanu na mune; 
13 Yeremiya, wa vukhume; Maki-Banayi, wa khume na un'we. 
14 Vavanuna lava a va huma exikarhi ka vana va Gadi a ti ri tindhuna ta nyimpi, lontsongo wa vona a a pfukela dzana, ni lonkulu khume ra madzana. 
15 Hi vona lava peleke Yordani hi n'hweti yo sungula loko wu halaka emabuweni ya wona, va hlongorisa hinkwavo vaaki va mikova, evuxeni ni le vupeladyambu.
16 A ku ri ni vana va Benjamini, ni va Yuda lava yeke eka Davhida ekhokholweni. 
17 Davhida a humela emahlweni ka vona, a vulavula na vona, a ku: “Kungakuloko mi ta eka mina hi ku rhula, ku ndzi pfuna, ndzi ta hlangana na n'wina hi mbilu; kambe loko ku ri ku ndzi xenga, mi va mi ndzi nyiketa eka valala va mina hambi ndzi nga endlelanga munhu hi matimba, Xikwembu xa vatata wa hina a xi swi vone, a xi avanyise!” 
18 Kavaloko Moya wu ta eka Amasayi ndhuna ya tinhenha, a ku: “Hi vanhu va wena, Davhida, hi na wena, n'wana Yese! Ku rhula, ku rhula a ku ve na wena, ku rhula ku va na loyi a ku pfunaka, hikuva Xikwembu xa wena xi ku pfunile.” Kutani Davhida a va amukela, a va veka exikarhi ka tindhuna ta nyimpi ya yena.
19 A ku ri ni vanhu va Manase lava yeke eka Davhida loko a huma nyimpi ni Vafilista ku lwa na Sawulo. Kambe a va pfunanga Vafilista, hikuva, kuteloko va endlile makungu, tindhuna ta Vafilista ti tlherisa Davhida, ti ku: “U ta hundzela eka hosi ya yena Sawulo, hambiloko a fanele ku humesa tinhloko ta hina.” 
20 Loko a ya eSikilaga, valavo va Manase va ya eka yena: a a ri Adina na Yozabadi, na Yediyaele, na Mikaele na Yozabadi, na Elihu, na Silitayi, ti ri tindhuna ta khume ra madzana ta Manase. 
21 Vanhu lava va pfuna Davhida loko a lwa ni mavandla ya vayivi, hikuva a va ri hinkwavo vanhu va matimba, va vekiwa tindhuna enyimpini. 
22 Siku rin'wana ni rin'wana vanhu va ta eka Davhida ku n'wi pfuna, a kondza a va ni mixaxa leyikulu, kukotisa mixaxa ya Xikwembu.
23 Hi wona ntsengo wa vavanuna lava hlomeke, lava yeke eka Davhida eHebroni, ku n'wi veka hosi ematshan'weni ya Sawulo hilaha Yehovha a leriseke hakona.
24 Vana va Yuda lava tamelaka xitlhangu ni tlhari va ri 6 800, lava hlomaka ku huma nyimpi.
25 Vana va Simiyoni, vavanuna va matimba lava tiyeke enyimpini, va ri 7 100.
26 Vana va Levhi va ri 4 600; 
27 na Yehoyada, hosana ya yindlu ya Aroni, a a ri ni vavanuna va 3 700; 
28 na Sadoki, jaha ra matimba, ni yindlu ya tata wa yena, ti ri tihosana ta 22.
29 Vana va Benjamini, vamakwavo va Sawulo, a va ri 3 000, hikuva ku fika enkarhini lowu, vunyingi bya vona bya ha namarhele yindlu ya Sawulo.
30 Vana va Efrayimi, a va ri 20 800, vavanuna va matimba lava twakaleke, hi tindlu ta vatata wa vona.
31 Va hafu ya nyimba ya Manase a va ri 18 000 lava vitaniweke hi mavito ya vona ku ya veka Davhida hosi.
32 Vana va Isakara, lava tivisisaka mikarhi ku tiva leswi Israele a fanelaka ku swi endla; ti ri tihosana ta madzana mambirhi, ni vamakwavo hinkwavo ehansi ka vona.
33 Va Zebuloni, vavanuna lava humaka nyimpi, lava hlomeke matlhari hinkwawo ya nyimpi, a va ri 500 000 lava humaka eku lweni hi timbilu leti tiyeke.
34 Va Neftali, tihosana ta khume ra madzana, a ti ri ni vavanuna va 37 000, lava tamelaka switlhangu ni matlhari.
35 Va Dani, lava hlomeke a va ri 28 600.
36 Va Asere, vavanuna lava humaka nyimpi, lava tilunghiseleke ku lwa, a va ri 40 000.
37 Ehase ka Yordani, va Rhuveni, ni va Gadi, ni va hafu ya nyimba ya Manase, lava tamelaka matlhari hinkwawo ya nyimpi, a va ri 120 000.
38 Vavanuna lava hinkwavo, lava hlomeke, lava humaka nyimpi, va ta Hebroni, va ri ni mbilu yin'we ku veka Davhida hosi ehenhla ka Vaisraele hinkwavo. Ni hinkwavo lava seleke va Israele, a va ri ni mbilu yin'we ku veka Davhida hosi. 
39 Kutani va tshama kona masiku manharhu na Davhida, va dya, va nwa, hikuva vamakwavo a va va lunghisele hinkwaswo. 
40 Hambi va ri lava akeke ekusuhi na vona, ku fika eka Isakara na Zebuloni, na Neftali, a va tisa timbuva hi timbhongolo, ni tikamela, ni timula, ni tihomu, ti ri timbuva ta mapa, ni mabuwu ya makuwa lama omeke, ni mihandzu ya vhinya leyi omeke, ni vhinyo, ni mafurha, ni tihomu, ni tinyimpfu leto tala, hikuva va Israele a va tsakile ngopfu.
1 TIKRONIKA 13
01 Davhida a endla makungu ni tindhuna ta khume ra madzana, ni ta dzana, ni tihosana hinkwato; 
2 kutani Davhida a ku eka nhlengeletano hinkwayo ya Israele: “Loko swi ri swona eka n'wina, ni loko swi hume eka Yehovha, Xikwembu xa hina, a hi rhumeni vanhu ematlhelweni hinkwawo eka vamakwerhu lava seleke ematikweni hinkwawo ya Israele, ni ka vaprista ni Valevhi emitini ya vona ni le swimitaneni swa vona, leswaku va ta hlangana na hina, 
3 hi ta vuyisela eka hina, areka ya Xikwembu xa hina, hikuva a hi vutisanga ta yona emikarhini ya Sawulo.” 
4 Kutani nhlengeletano hinkwayo yi pfumela ku endlisa sweswo hikuva mhaka leyi a yi lulamile emahlweni ka tiko hinkwaro.
5 Kavaloko Davhida a hlengeleta Vaisraele hinkwavo, ku suka enambyeni wa Xihoro wa Egipta, ku fika enyangweni ya Hamata, ku ya teka areka ya Xikwembu eKiriyata-Yeyarimi. 
6 Kutani Davhida ni Vaisraele hinkwavo va tlhandluka eBaala (eKiriyata-Yeyarimi), lowu nga wa Yuda ku ya teka kona areka ya Xikwembu Yehovha loyi a tshamaka exikarhi ka tikerubu, laha ku khongeriwaka vito ra yena kona. 
7 Va veka areka ya Xikwembu egolonyini leyintshwa, kutani va yi susa endlwini ya Abinadaba; Uza na Ahiyo va fambisa golonyi, 
8 kutani Davhida ni Vaisraele hinkwavo va ri karhi va cina emahlweni ka Xikwembu, hi matimba hinkwawo ya vona, va yimbelela, va ri ni tiharipa, ni magubu, ni madzandzana, ni swiphambati, ni tinanga.
9 Kuteloko va fikile exivuyeni xa Kidoni, Uza a tshambuluta voko ku khoma areka, hikuva tihomu a ti lava ku yi wisa. 
10 Kavaloko vukari bya Yehovha byi pfurhela Uza, a n'wi dlaya, hikuva a tshambulutile voko ra yena ehenhla ka areka, kwalaho a fa emahlweni ka Xikwembu. 
11 Davhida a twa ku vaviseka hi leswi Yehovha a nga ba Uza; kutani va thya ndhawu leyi Perese-Uza ku fika ni namuntlha. 
12 Davhida a chava Xikwembu siku lero, a ku: “Ndzi ta yi nghenisisa ku yini areka ya Xikwembu endlwini ya mina xana?” 
13 Kutani Davhida a nga rhurhelanga areka ekaya ka yena, emutini wa Davhida, kambe a yi veka endlwini ya Obede-Edomu wa Gati. 
14 Areka ya Xikwembu yi tshame tin'hweti tinharhu emutini wa Obede-Edomu, endlwini ya yena; Yehovha a katekisa yindlu ya Obede-Edomu ni hinkwaswo leswi ngi swi ri swa yena.
1 TIKRONIKA 14
01 Hiramu, hosi ya Tiri, a rhumela Davhida tintsumi ni mirhi ya kedari ni vavatli va maribye, ni vaaki, ku n'wi akela yindlu. 
2 Kutani Davhida a tiva leswaku Yehovha u tiyisile vuhosi bya yena ehenhla ka Israele, ni leswaku vuhosi bya yena byi tlakukile hikwalaho ka tiko ra yena ra Israele.
3 Davhida a engeta a teka vasati eYerusalema, a engeta a veleka vana va xinuna ni va xisati. 
4 Hi wona mavito ya vana lava velekeriweke yena eYerusalema: Xamuwa, na Xobabu, Natani na Solomoni, 
5 na Yibehari, na Elixuwa, na Elipalete, 
6 na Noga, na Nefege, na Yafiya, 
7 na Elixama, na Beliada, na Elifelete. 
8 Vafilista, kuteloko va swi twile leswaku Davhida u cheriwile mafurha ku va hosi ya Vaisraele hinkwavo, Vafilista hinkwavo va tlhandluka ku lava Davhida. Davhida a swi twa, kutani a humela emahlweni ka vona. 
9 Vafilista va ta, va phalala enkoveni wa Varefayimi. 
10 Kutani Davhida a vutisa Yehovha, a ku: “Xana ndzi ta tlhandluka ku ya lwa ni Vafilista; xana u ta va nyiketa emavokweni ya mina-ke?” Yehovha a n'wi hlamula, a ku: “Tlhandluka, ndzi ta va nyiketa emavokweni ya wena.” 
11 Kavaloko va tlhandlukela eBaala-Perasimi, Davhida a va hlula kona; kutani Davhida a ku: “Xikwembu xi hangalasile valala va mina hi voko ra mina kukotisa mati lama khulukelaka.” Hikwalaho va thyile ndhawu leyi vito ra Baala-Perasini. 
12 Va tshika swikwembu swa vona kona, kutani Davhida a va lerisa ku swi hisa hi ndzilo.
13 Vafilista va engeta, va ta va phalala enkoveni. 
14 Kutani Davhida a vutisa kambe Xikwembu, kutani Xikwembu xi ku eka yena: “U nga ka u nga tlhandluki ndzhaku ka vona; kambe u va fularhela, u ta ya va kuma etlhelo ra mirhibeila. 
15 Kungakuloko u twa swigingi eswicapilweni swa mirhibeila, hi kona u nga ta huma ku ya eku lweni, hikuva Xikwembu xi ta va xi humile emahlweni ka wena ku lwa ni nyimpi ya Vafilista.” 
16 Davhida a endla hi laha Xikwembu xi n'wi leriseke hakona, kutani va lwa ni nyimpi ya Vafilista ku suka eGibiyoni ku fika eGezere, va yi hlula. 
17 Kutani ku twala ka Davhida ku hangalaka ematikweni hinkwawo, Yehovha a chavisa matiko hinkwawo hi vito ra Davhida.
1 TIKRONIKA 15
01 Davhida a tiakela tindlu emutini wa Davhida, kutani a lunghisela areka ya Xikwembu ndhawu, a yi yimisela ntsonga. 
2 Kutani Davhida a ku: “A ku na munhu la nga ta rhwala areka ya Xikwembu loko va nga ri Valevhi, hikuva Yehovha u va hlawurile ku rhwala areka ya Xikwembu, ni ku tirha ntirho wa yona hi masiku.” 
3 Davhida a hlengeleta Vaisraele hinkwavo eYerusalema, ku heleketa areka ya Yehovha endhawini leyi a yi lunghiseleke. 
4 Kutani Davhida a hlengeleta vana va Aroni ni Valevhi: 
5 va vana va Kohata: Uriele, hosana, ni vamakwavo va ri 120. 
6 Va vana va Merari: Asaya, hosana, ni vamakwavo, va ri vavanuna va 220. 
7 Va vana va Gerixomu: Yuwele, hosana, ni vamakwavo, va ri 130. 
8 Va vana va Elisafani: Xemaya, hosana, ni vamakwavo, va ri 200. 
9 Va vana va Hebroni: Eliele, hosana ni vamakwavo, va ri 80. 
10 Va vana va Uziele: Aminadaba, hosana, ni vamakwavo, va ri 112.
11 Davhida a vitana vaprista Sadoki na Abiyatara ni Valevhi, Uriele Asaya na Yuwele, na Xemaya na Eliele a Aminadaba, 
12 a ku eka vona: “Hi n'wina mi nga tihosana ta tindlu ta Valevhi; tibasiseni n'wina ni vamakwenu, mi ta rhwala areka ya Yehovha, Xikwembu xa Israele, mi ya yi veka endhawini leyi ndzi yi lunghiseleke yona. 
13 Hikuva a mi nga ri kona eku sunguleni, kutani Yehovha, Xikwembu xa hina u endlile mbhovo exikarhi ka hina, hikuva a hi n'wi lavanga hilaha ku lerisiweke hakona.” 
14 Kutani vaprista ni Valevhi va tibasisa ku ya rhwala areka ya Yehovha, Xikwembu xa Israele. 
15 Vana va Levhi va rhwala areka ya Xikwembu emakatleni ya vona, hi mimpingu leyi vekiweke ehenhla ka vona, hilaha Muxe a leriseke hakona hi rito ra Yehovha.
16 Davhida a lerisa tihosana ta Valevhi ku nghenisa vamakwavo, vayimbeleri, entirhweni, va va ni timbila, ni tiharipa, leti va fanelaka ku yimba tona hi matimba, ku kombisa ku tsaka. 
17 Valevhi va nghenisa entirhweni Hemani, n'wana Yuwele ni exikarhi ka vamakwavo, Asafa, n'wana Berekiya; ni le xikarhi ka vana va Merari vamakwavo, Etani, n'wana Kuxaya; 
18 vamakwavo lavatsongo a va ri na vona, a a ri Zakariya, n'wana Yaaziele, na Xemiramoto, na Yehiele, na Uni, na Eliyabu, na Benaya, na Maaseya, na Matitiya, na Elifale na Mikineya, na Obede-Edomu, na Yehiele valanguteri va tinyangwa. 
19 Vayimbeleri, a va ri Hemani, na Asafa na Etani, va ri ni swiphambati swa koporo ku swi pfumisa, 
20 na Zakariya, na Yaaziele, na Xemiramoto, na Yehiele, na Uni, na Eliyabu, na Maaseya na Benaya, va ri ni timbila ta alamoto (ta tinoto leti tlakukeke). 
21 Na Matitiya, na Elifale, na Mikineya, na Obede-Edomu na Yehiele, na Azaziya, va ri ni tiharipa ta xeminiti (ta tinoto ta le hansi), ku fambisa tinsimu; 
22 Kenaniya, ndhuna ya Valevhi, a a ri mufambisi wa swiyimbeleri; a dyondzisa ku yimbelela, hikuva a a tlharihile; 
23 Berekiya na Elikana a va ri vahlayisi va areka; 
24 Xebaniya na Yoxafati na Netanele na Amasayi na Zakariya, na Benaya na Eliezere, a va ri vaprista lava yimbaka tinanga emahlweni ka areka ya Xikwembu; Obede-Edomu, na Yehiya a va ri valanguteri va areka.
25 Davhida ni vakulukumba va Israele ni tindhuna ta khume ra madzana, va suka ku ya teka areka ya ntwanano wa Yehovha endlwini ya Obede-Edomu hi ku tsaka. 
26 Kavaloko Xikwembu xi pfuna Valevhi lava rhwaleke areka ya ntwanano wa Yehovha, kutani va tlhava tinkunzi ta ntlhanu na timbirhi, ni makhuna ya ntlhanu na mambirhi. 
27 Davhida a ambarile nguvu ya ntsembyana lowo saseka swin'we ni Valevhi hinkwavo lava rhwaleke areka, ni swiyimbeleri, na Kenaniya, mufambisi wa swiyimbeleri exikarhi ka swona, na yena Davhida a ambarile efodi ya ntsembyana. 
28 Vaisraele hinkwavo va heleketa areka ya ntwanano wa Yehovha, va ri karhi va huwelela hi ku tsaka, va pfumisa timhalamhala, ni tinanga, ni swiphambati, ni magubu, ni tiharipa.
29 Kakuloko areka ya ntwanano wa Yehovha yi nghena emutini wa Davhida, Mikala, n'wana Sawulo, a a languta efasitereni, a vona hosi Davhida loko a ri karhi a tlula, a cina kutani a n'wi sandza embilwini ya yena.
1 TIKRONIKA 17
01 Davhida, kuteloko a tshamile endlwini ya yena, a ku eka Natani, muprofeta: “Waswivo, ndzi akile endlwini ya kedari, kutani areka ya ntwanano wa Yehovha yi le ntsongeni.” 
2 Natani a ku eka Davhida: “Endla hinkwaswo leswi nga embilwini ya wena, hikuva Xikwembu xi na wena.”
3 Vusiku byebyo rito ra Xikwembu ri ya ka Natani, ri ku: 
4 “Yana eka Davhida, nandza wanga, u ku eka yena: ‘Yehovha a vurisa sweswo, a ku: “A hi wena loyi a nga ta ndzi akela yindlu leyi ndzi nga ta tshama eka yona. 
5 Hikuva a ndzi akanga endlwini ku suka siku leri ndzi humeseke Israele eEgipta ku fika namuntlha kambe ndzi sukele ntsonga wun'wana ku nghena entsongeni wun'wana, ni yindlu yin'wana ku nghena endlwini yin'wana. 
6 Emikarhini hinkwavo leyi ndzi fambeke ha yona ni Vaisraele hinkwavo, xana ndzi humesile rito eka un'wana wa vaavanyisi va Israele, loyi ndzi n'wi leriseke ku risa tiko ranga, ndzi te: Xana a mi ndzi akelangi ha yini yindlu ya kedari xana?” 
7 Sweswi, u ya byela nandza wa mina Davhida, u ku: “Yehovha wa mavandla u vurisa sweswo, a ku: Ndzi ku humesile evudyelweni, laha u landzeke tinyimpfu kona, leswaku u va mufambisi wa tiko ranga, ra Israele. 
8 A ndzi ri na wena hinkwako laha u fambeke kona; ndzi susile valala hinkwavo emahlweni ka wena; ndzi twarisile vito ra wena kukotisa mavito ya lavakulu lava nga emisaveni; 
9 ndzi nyikile tiko ra mina ra Israele ndhawu, ndzi n'wi simekile kona kutani u akile ekarikwavo; a nga ka a nga ha pfilunganyisiwi, ni vana va mbabva va nga ka va nga ha n'wi dyi kukotisa khale, 
10 ni enkarhini lowu ndzi vekeleke tiko ranga ra Israele vaavanyisi. Ndzi tsongahatile valala va wena hinkwavo, kutani ndzi ku tivisa leswaku Yehovha u ta ku akela yindlu. 
11 Kutakuloko masiku ya wena ma hetisekile, kutani u ya eka vatata wa wena, ndzi ta tlakusa endzhaku ka wena vatukulu va wena, ndzi tiyisa ku fuma ka un'wana wa vana va wena. 
12 Hi yena la nga ta ndzi akela yindlu, ndzi ta tiyisa xiluvelo xa yena hilaha ku nga heriki. 
13 Ndzi ta va tata wa yena, na yena u ta va n'wananga; ndzi nga ka ndzi nga n'wi tekeli tintswalo ta mina, hilaha ndzi ti tekeleke loyi a ku rhangeleke; 
14 kambe ndzi ta n'wi veka endlwini ya mina, ni le ku fumeni ka mina, hilaha ku nga heriki, kutani xiluvelo ya yena xi ta tiya hi masiku.” ’ ”
15 Natani a byela Davhida marito lawa hinkwawo ni mahlori lawa hinkwawo. 
16 Kavaloko hosi Davhida a ya humelela emahlweni ka Yehovha, a ku: “Xana ndzi mani, Yehovha Xikwembu! Ni yindlu ya mina hi yini leswaku u ndzi fikisa kwalaho xana? 
17 Oho! Xikwembu! I mhaka leyitsongo emahlweni ka wena; kambe u vurile ni mhaka ya yindlu ya nandza wa wena ya mikarhi leyi nga ta ta; kutani u ndzi langutile hi mukhuva wa vanhu, wee, Yehovha, Xikwembu, la nge henhlahenhla! 
18 Xana Davhida a ta engeta a ku byela yini ehenhla ka ku twala loku u ku nyikeke nandza wa wena? U tiva nandza wa wena. 
19 Oho Yehovha! U endlile mhaka leyikulu leyi hinkwayo hikwalaho ka nandza wa wena, ni hikwalaho ka mbilu ya wena, ku n'wi tivisisa timhaka letikulu leti. 
20 Oho Yehovha! A ku na loyi a fanaka na wena; a ku na Xikwembu xin'wana ehandle ka wena, hilaha hi swi tweke hinkwaswo hi tindleve ta hina. 
21 Kutani i mani la fanaka ni tiko ra wena ra Israele, tiko leri nga rin'we emisaveni, leri Xikwembu xi tikutsuleleke rona ku ri endla tiko ra xona, ni ku titwarisa hi timhaka letikulu leti chavisaka, hi ku hlongola matiko emahlweni ka tiko ra wena leri u tikutsuleleke rona eEgipta? 
22 Kutani u vekile tiko ra wena ra Israele ku va tiko ra wena hilaha ku nga heriki: loko u ri wena Yehovha, a wu ri Xikwembu xa vona. 
23 Sweswi, oho Yehovha! Rito leri u ri vuleke ehenhla ka nandza wa wena, ni le henhla ka yindlu ya yena, a ri tiyisiwe hi masiku, u endla hilaha u vuleke hakona! 
24 Vito ra wena a ri tshembisiwe, a ri dzunisiwe hi masiku; leswaku va ku: ‘Yehovha wa mavandla, Xikwembu xa Israele hi xona Xikwembu eka Israele!’ Kutani yindlu ya Davhida, nandza wa wena, yi ta tiyisiwa emahlweni ka wena. 
25 Hikuva wena, Xikwembu xanga, u tivisile nandza wa wena leswaku u ta n'wi akela yindlu, hikwalaho nandza wa wena u kumile xikhongelo lexi a xi humesaka emahlweni ka wena. 
26 Sweswi, oho Yehovha! Hi wena Xikwembu, u tshembisile nandza wa wena leswaku u ta n'wi endla hi tintswalo leti. 
27 Sweswi, wanga katekisa yindlu ya nandza wa wena, leswaku yi va kona hi masiku emahlweni ka wena! Hikuva leswi u swi katekisaka, wee Yehovha, swi katekisiwa hi masiku.”
1 TIKRONIKA 18
01 Endzhaku ka sweswo, Davhida a hlula Vafilista, a va tsongahata, a teka Gati emavokweni ya Vafilista, ni miti ya wona. 
2 A hlula ni Vamowabu, kutani Vamowabu va va ehansi ka Davhida, va n'wi humesela ndzuvo.
3 Davhida a hlula Hadadi-Esere hosi ya Soba, ekusuhi na Hamata, loko a ha yile ku tiyisa ku fuma ka yena enambyeni wa Yufrata. 
4 Davhida a n'wi tekela tigolonyi ta khume ra madzana ni vakhandziyi va tihanci va 7 000, ni lava fambaka hi milenge va 20 000; kutani Davhida a tsema misiha ya milenge ya tihanci ta tigolonyi hinkwato a tihlayisela tigolonyi ta dzana ntsena.
5 Vasiriya va Damaska va ta pfuna Hadadi-Esere, hosi ya Soba, kutani Davhida a dlaya vanhu va Siriya va 22 000. 
6 Davhida a veka valanguteri etikweni ra Siriya ra Damaska, kutani Vasiriya va fumiwa hi Davhida, va n'wi humesela ndzuvo. Yehovha a a ponisa Davhida hinkwako laha a yaka kona. 
7 Davhida a teka switlhangu swa nsuku leswi ngi swi ri swa malandza ya Hadadi-Esere, a swi yisa eYerusalema. 
8 Davhida a teka emitini ya Tibihata na Kuni ya Hadadi-Esere koporo ya ku tala ngopfu. Hi koporo leyi, Solomoni u endlile lwandle ra koporo, ni timhandze ni swigotso swa koporo.
9 Tohu hosi ya Hamata, kuteloko a swi twile leswaku Davhida a hlurile tinyimpi hinkwato ta Hadadi-Esere, hosi ya Soba, 
10 a rhuma Hadorama n'wana wa yena, eka hosi Davhida ku n'wi rungula ni ku tlangela hikuva a lwile na Hadadi-Esere, a va a n'wi hlula; hikuva Hadadi-Esere a a tshama a lwa na Tohu. Hadorama a tisa timbita ta nsuku ni ta silivhere ni ta koporo ta tinxaka to tala. 
11 Kutani hosi Davhida a swi hlawulela Yehovha, swin'we ni silivhere ni nsuku leswi a swi tekeke ematikweni hinkwawo, ya Edomu, ni ya Mowabu, ni ya vana va Amoni, ni ya Vafilista, ni ya Vaamaleke.
12 Abixayi, n'wana Seruya, a hlula Vaedomu va 18 000 enkoveni wa Munyu. 
13 Kutani a veka valanguteri etikweni ra Edomu; Vaedomu hinkwavo va fumiwa hi Davhida. Yehovha a tshama a ponisa Davhida hinkwako laha a yaka kona.
14 Davhida a fuma Vaisraele hinkwavo, a avanyisa hi ku lulama timhaka ta tiko ra yena hinkwaro. 
15 Yowabu, n'wana Seruya, a a ri ndhuna ya nyimpi; na Yoxafati, n'wana Ahiludi, a a ri muhlayisi wa matsalwa; 
16 Sadoki, n'wana Ahituba, na Ahimeleke n'wana Abiyatara, a va ri vaprista, Xavixa, yena, a a ri mutsari; 
17 Benaya, n'wana Yehoyada, a a ri ndhuna ya Vakereti ni ya Vapeleti; kambe vana va Davhida a va ri lavo rhanga, ekusuhi ni hosi.
1 TIKRONIKA 19
01 Endzhaku ka sweswo Nahaxi hosi ya vana Vaamoni, a fa, kutani n'wana wa yena a fuma ematshan'weni ya yena. 
2 Davhida a ku: “Ndzi ta endla hi tintswalo na Hanunu, n'wana Nahaxi, hilaha tata wa yena a ndzi endleleke tintswalo.” Kutani Davhida a rhuma tintsumi ku n'wi chavelela hikwalaho ka tata wa yena. Kavaloko malandza ya Davhida ma ta etikweni ra vana Vaamoni, eka Hanunu ku n'wi chavelela. 
3 Tindhuna ta vana va Amoni ti ku eka Hanunu: “Xana wa ehleketa leswaku Davhida u ku rhumele vachaveleri ku dzunisa tata wa wena-ke? A hi ku hlola muti ni ku wu mbundzuxa, ni ku kamba tiko leswi malandza ya yena ma teke eka wena xana?” 
4 Kavaloko Hanunu a khoma malandza ya Davhida a ma byewula, a tsema tinguvu ta vona hi le xikarhi ku fika eswifungheni, kutani a va tlherisa. 
5 Va ta tivisa Davhida mhaka ya vanhu lava kutani a rhuma vanhu ku ya hlangana na vona, hikuva vavanuna lava, a va ri ni tingana ngopfu; hosi yi ku eka vona: “Tshamani eYeriko, malebvu ya n'wina ma ko ma mila, kutani mi ta vuya.”
6 Vana va Amoni va vona leswaku va pfukile Davhida, kutani Hanunu ni vana va Amoni va rhumela Vasiriya va Mesopotamiya ni va Aramu-Maaka ni va Soba, titalenta ta silivhere ta 1 000 ku rhamba kona tigolonyi ni vakhandziyi va tihanci. 
7 Va rhamba tigolonyi ta 32 000 ni hosi ya Maaka, ni tiko ra yena, kutani va ta, va gova emahlweni ka Medeba; vana va Amoni va huma emitini ya vona, va hlengeletana ku ta lwa. 
8 Davhida, kuteloko a swi twile, a rhuma Yowabu ni nyimpi hinkwayo, ni tinhenha. 
9 Vana Vaamoni va huma nyimpi enyangweni ya muti, kambe tihosi leti teke ku va pfuna, a ti ri etlhelweni, erivaleni. 
10 Yowabu a vona leswaku a ti ri tinyimpi timbirhi, yin'wana emahlweni, yin'wana endzhaku ka yena; kutani a hlawula vavanuna lava tiyeke exikarhi ka Vaisraele hinkwavo, a va rhuma ku lwa ni Vasiriya, 
11 kutani a veka lava seleke va tiko emavokweni ya makwavo Abixayi, va tilunghisela ku lwa ni vana va Amoni. 
12 A ku eka yena: “Kungakuloko Vasiriya va ndzi hlula, u ta ta ndzi pfuna, kambe loko Vaamoni va ku hlula, ndzi ta ku pfuna. 
13 Tiyani timbilu! A hi tiyeleni tiko ra hina ni miti ya Xikwembu xa hina, Yehovha u ta endla leswi lulameke emahlweni ka yena!” 
14 Kavaloko Yowabu ni tiko leri ngi ri ri na yena, va famba emahlweni ku ya pfuka Vasiriya, kutani vona va tsutsuma emahlweni ka yena. 
15 Vana va Amoni, kuteloko va vonile leswaku Vasiriya va tsutsumile emahlweni ka Yowabu, na vona va tsutsuma emahlweni ka makwavo Abixayi, va tlhela va nghena emutini. Kutani Yowabu a tlhelela eYerusalema.
16 Vasiriya, kuteloko va vonile leswaku va hluriwile hi Vaisraele, va rhuma tintsumi, va vitana Vasiriya lava nga ehase ka nambu; Xopaki, ndhuna ya nyimpi ya Hadadi-Esere, a a ri mufambisi wa vona. 
17 Davhida a tivisiwa mhaka leyi, kutani a hlengeleta Vaisraele hinkwavo, a pela Yordani, a ya eka vona, a tilunghisa ku lwa na vona. Davhida a huma nyimpi, a ya hlangana ni Vasiriya, kutani va lwa na yena. 
18 Kambe Vasiriya va baleka emahlweni ka Vaisraele, kutani Davhida a dlayela Vasiriya tihanci ta tigolonyi ta 1 000, ni vavanuna lava fambaka hi milenge va 40 000; a dlaya na Xopaki, ndhuna ya nyimpi ya vona. 
19 Malandza ya Hadadi-Esere kuteloko ma vonile leswaku ma hluriwa hi Vaisraele ma kombela ku rhula eka Davhida, kutani ma fumiwa hi yena. Kutani Vasiriya a va ha rhandzangi ku pfuna vana va Amoni.
1 TIKRONIKA 20
01 Lembe leri tlhandlamaka, hi nkarhi lowu tihosi ti humaka nyimpi, Yowabu a fambisa nyimpi, a ya hlasela tiko ra vana va Amoni, a rhendzela Rhaba, kambe Davhida a sala eYerusalema; Yowabu a hlula Raba, a wu mbundzuxa. 
2 Davhida a teka harhi ya vuhosi ya hosi ya vona enhlokweni ya yona, a yi kuma yi ri ya talenta ya nsuku, yi namekiwile hi maribye ya risima; kutani yi vekiwa enhlokweni ya Davhida; a teka ni xuma lexikulu ngopfu emutini, a famba ra xona. 
3 Loko va ri vaaki va wona, a va humesa, a va tirhisa emasaheni, ni le tipikeni ta nsimbhi, ni le swihlokeni. Davhida a endlisa sweswo emitini hinkwayo ya vana va Amoni. Kutani Davhida a tlhela a muka eYerusalema, ni tiko hinkwaro.
4 Endzhaku ka sweswo a ku ri ni ku lwa ni Vafilista eGezere. Sibekayi, wa Huxa, a dlaya Sipayi, un'wana wa vana va Rafa. Kutani Vafilista va tsongahatiwa.
5 A ku ri ni ku lwa kun'wana ni Vafilista, Elihanani, n'wana Yayiro, a dlaya Lahimi, makwa Goliyadi, wa Gati, la ngi a ri ni tlhari leri mbhingo wa rona wu fanaka ni mhandze ya muluki.
6 A ku ri ni ku lwa kun'wana eGati. Wanuna wa xiyimo lexikulu, la ngi a ri ni tintiho ta ntlhanu na rin'we emavokweni ni le milengeni, ti ri ta makume mambirhi na mune; na yena a a ri ntukulu wa Rafa. 
7 Kakuloko a sandza Israele, Yonatani, n'wana Ximeya, makwa Davhida, a n'wi dlaya. 
8 Vavanuna lava a va ri vana va Rafa, wa Gati; va dlawa hi voko ra Davhida, ni voko ra malandza ya yena.
1 TIKRONIKA 21
01 Satana a pfukela Vaisraele, kutani a kucetela Davhida ku hlaya Vaisraele. 
2 Kutani Davhida a ku eka Yowabu ni ka tindhuna ta tiko: “Fambani, mi ya hlaya Vaisraele, ku suka eBerexeba ku fika eDani, mi ta ndzi tivisa leswaku ndzi tiva ntsengo wa vona.” 
3 Yowabu a ku: “Yehovha a a engetele tiko ra yena eka dzana! Oho, hosi yanga! Xana hinkwavo a hi malandza ya hosi yanga xana? Hosi yanga yi lavela yini mhaka leyi? Israele a ta va ni nandzu wa swona hikwalaho ka yini-ke?” 
4 Kambe rito ra hosi ri hlula Yowabu, kutani Yowabu a suka a rhendzeleka etikweni hinkwaro ra Israele, kutani a tlhelela eYerusalema. 
5 Yowabu a tivisa Davhida ntsengo wa ku hlayiwa ka tiko: etikweni hinkwaro ra Israele, a ku ri ni vavanuna va 1 100 000 lava tamelaka timpanga, ni le tikweni ra Yuda, vavanuna va 470 000 lava tamelaka timpanga. 
6 A nga hlayanga Valevhi ni va Benjamini exikarhi ka vona, hikuva ku lerisa ka hosi a ma ri manyala eka Yowabu.
7 Mhaka leyi yi biha emahlweni ka Xikwembu, kutani xi ba Israele. 
8 Davhida a ku eka Xikwembu: “Ndzi dyohile ngopfu hi ku endla mhaka leyi! Sweswi, wa nga susa xidyoho xa nandza wa wena, hikuva ndzi endlile hi vuphukuphuku lebyikulu!”
9 Kavaloko Yehovha a vulavula na Gadi, muvoni wa Davhida, a ku: 
10 “Famba u vulavula na Davhida, u ku: ‘Yehovha u vurisa sweswo, a ku: “Ndzi veka swilo swinharhu emahlweni ka wena: Hlawula xin'wana, ndzi ta ku endlela xona.” ’ ” 
11 Kutani Gadi a ta eka Davhida, a ku eka yena: “Yehovha u vurise sweswo, a ku: 
12 ‘Hlawula, hambi ndlala ya malembe manharhu; hambi ku hlongorisiwa tin'hweti tinharhu hi valala va wena, u ri karhi u tlhaviwa hi tlhari ra vona; hambi masiku manharhu lawa tlhari ra Yehovha ni ntungu swi nga ta va etikweni ra Israele ha wena, ni ntsumi ya Yehovha yi ri karhi yi onha etikweni hinkwaro.’ Sweswi, vona leswi ndzi nga ta swi hlamula eka loyi a ndzi rhumeke.” 
13 Davhida a ku eka Gadi: “Ndzi ni gome lerikulu! A ndzi wele emavokweni ya Yehovha, hikuva tintswalo ta yena i tikulu ngopfu; ndzi nga tshuki ndzi wela emavokweni ya vanhu!”
14 Yehovha a rhuma ntungu etikweni ra Israele, kutani ku fa vanhu va Israele va 70 000. 
15 Kutani Xikwembu xi rhumela eYerusalema, ntsumi ku wu heta; kakuloko ntsumi yi ri karhi yi onha, Yehovha a languta! A va a tlhela eku biheni loku, a ku eka ntsumi leyi ngi yi ri karhi yi onha: “Swi ringene! Sweswi, tlherisa voko ra wena!” Kutani ntsumi ya Yehovha yi yima ekusuhi ni xivuya xa Orinani wa ka Yebusi. 
16 Davhida, kuteloko a tlakusile mahlo ya yena, a vona ntsumi ya Yehovha leyi yimaka exikarhi ka misava ni tilo, yi ri ni banga leri hlomuriweke evokweni ra yona, yi komba Yerusalema ha rona. Kavaloko Davhida ni vakulukumba va wela ehansi emimombyeni ya vona, va ambele tinguvu to khwaxa. 
17 Davhida a ku eka Xikwembu: “A hi mina loyi ndzi leriseke ku hlaya tiko Xana? Hi mina ndzi dyoheke ndzi endleke lexo biha lexikulu, kambe tinyimpfu leti ti endle yini xana? Yehovha, Xikwembu xanga, voko ra wena a ri ve ehenhla ka mina, ni le henhla ka yindlu ya tatana, ri nga tshuki ri va ehenhla ka tiko ra wena ku ri dlaya!”
18 Kavaloko ntsumi ya Yehovha yi byela Gadi ku ya vulavula na Davhida, leswaku a tlhandluka ku ya yimisela Yehovha alitari exivuyeni xa Orinani wa ka Yebusi. 
19 Kutani Davhida a tlhandluka hilaha Gadi a n'wi byeleke ha kona hi vito ra Yehovha. 
20 Kuteloko Orinani a hundzulukile, a vona ntsumi, kutani a tumbela ni vana va yena va xinuna va mune lava ngi va ri na yena; Orinani a a ri karhi, a hula koro. 
21 Davhida a fika eka Orinani, kutani Orinani a languta, a vona Davhida, a huma exivuyeni, a khinsama ehansi emahlweni ka Davhida. 
22 Davhida a ku eka Orinani: “Ndzi nyike ndhawu ya xivuya, ndzi ta akela Yehovha alitari kona; ndzi nyike yona u yi ringanisa hi mali hinkwayo ya yona, leswaku mbanga leyi yi tlherisiwa ehenhla ka tiko.” 
23 Orinani a ku eka Davhida: “Yi teke: hosi, n'wini wanga, a yi endle hilaha swi lulameke emahlweni ya yona: waswivo, ndzi nyika ni tihomu leti ta holokosta, ni tigolonyi ti va tihunyi, ni koro ya nyiko; ndzi nyika hinkwaswo.” 
24 Hosi Davhida a ku eka Orinani: “E-e! Kambe ndzi rhandza ku yi xava hi mali hinkwayo ya yona hikuva ndzi nga ka ndzi nga nyiki Yehovha leswi nga swa wena; ndzi nga ka ndzi nga humesi holokosta leyi ndzi nga yi humeselangiki nchumu.” 
25 Kavaloko Davhida a nyika Orinani tixikele ta nsuku ta 600, ti va ta ndhawu leyi. 
26 Davhida a akela Yehovha alitari kona, kutani a humesa tiholokosta ni magandzelo ya ku khensa, kutani a khongela Yehovha la n'wi hlamulaka hi ndzilo lowu xikeke hi le tilweni ealitarini ya tiholokosta. 
27 Kolaho Yehovha a vulavula ni ntsumi, kutani yi tlherisa banga ra yona enkotlotweni.
28 Enkarhini wolowo, Davhida, kuteloko a vonile leswaku Yehovha a n'wi yingisile exivuyeni xa Orinani, wa ka Yebusi, a humesa magandzelo kona. 
29 Loko yi ri yindlu ya Yehovha leyi Muxe a yi endleke emananga, ni alitari ya tiholokosta, a swi ri exitsungeni xa Gibiyoni enkarhini wolowo. 
30 Kambe Davhida a tsandzeka ku ya emahlweni ka alitari leyi, ku lava Xikwembu, hikuva a a chavile hikwalaho ka banga ra ntsumi ya Yehovha.
1 TIKRONIKA 22
01 Kutani Davhida a ku Yindlu ya Yehovha Xikwembu yi ta va kwalaho ni alitari ya tiholokosta ta Israele yi ta va kwala na yona.
2 Davhida a hlengeleta valuveri lava ngi va ri etikweni ra Israele, kutani a lerisa vavatli va maribye ku vatla maribye ya ku aka yindlu ya Xikwembu. 
3 Davhida a lunghisa ni tinsimbhi ta ku tala ta swipikiri, ni ta marimba ya timbanti, ni ta timhingu, ni koporo ya ku tala ngopfu, yi nga ri na mpimo, 
4 ni mirhi ya kedari leyi nga hlayiwiki hikuva Vasidoni ni Vatiri, a va tisile eka Davhida mirhi ya kedari leyi teleke ngopfu. 
5 Hikuva Davhida a a ku: “N'wana wa mina, Solomoni, wa ha ri lontshwa, a pfumala matimba, kutani yindlu leyi fanelaka ku akeriwa Yehovha, yi fanele ku tlakuka ngopfu hi ku twala ni ku dzunisiwa ematikweni hinkwawo; ndzi rhandza ku n'wi lunghisela mitirho.” Kutani Davhida a lunghisa leswo tala, a nga si fa.
6 Kavaloko a vitana Solomoni n'wana wa yena a n'wi lerisa ku akela Yehovha, Xikwembu xa Israele, yindlu. 
7 Davhida a byela Solomoni, n'wana wa yena a ku: “Loko ndzi ri mina, a ndzi rhandzile ku akela vito ra Yehovha, Xikwembu xanga, yindlu. 
8 Kambe rito ra Yehovha ri tile eka mina ri te: ‘U halatile ngati ya ku tala, u lwile tinyimpi letikulu; u nga ka u nga akeli vito ra mina yindlu, hikuva u halatile ngati ya ku tala emisaveni emahlweni ka mina. 
9 Waswivo, u ta velekeriwa n'wana; u ta va munhu wo rhula; ndzi ta n'wi nyika ku rhula eka valala hinkwavo va yena va matlhelo hinkwawo; hikuva vito ra yena a ta va Solomoni (wa ku rhula), kutani ndzi ta nyika Israele ku rhula, ni ku tsaka eku hanyeni ka yena. 
10 Hi yena la nga ta akela vito ra mina yindlu; u ta va n'wana wa mina, mina ndzi va tata wa yena; ndzi ta tiyisa xiluvelo xa vuhosi bya yena ehenhla ka Israele hi masiku.’
11 “Sweswi, n'wananga, Yehovha a a ve na wena, u va u kateka kutani u aka yindlu ya Yehovha, Xikwembu xa wena, hilaha a vuleke hakona ehenhla ka wena. 
12 Ntsena Yehovha a a ku nyike vutlhari ni ku twisisa, a a ku fumise ehenhla ka Israele, a a ku nyike ku hlayisa nawu wa Yehovha, Xikwembu xa wena. 
13 Hi kona u nga ta kateka loko u chivirika ku hlayisa milawu ni ku lerisa loku Yehovha a ku leriseleke Israele ha Muxe. Tiyisa mbilu u tiya! U nga chavi, u nga heli mbilu! 
14 Waswivo, hi ku tirha ka mina, ndzi lunghisele yindlu ya Yehovha titalenta ta nsuku ta 100 000, ni titalenta ta silivhere ta 1 000 000, ni koporo ni tinsimbhi, swi ri leswi nga pimiwiki exikalweni hikuva swi tele ngopfu. Ndzi lunghisile ni mirhi, ni maribye, u ta swi engetela kambe. 
15 U ni vatirhi lavo tala: vavatli va maribye, ni vaaki, ni vavatli va mapulangi, ni tinxaka hinkwato ta vanhu lava tlhariheke emitirhweni yihi ni yihi. 
16 Loko wu ri nsuku ni silivhere, ni koporo ni nhumbu, a swi hlayiwi. Pfuka u tirha! Yehovha a a ve na wena!”
17 Kutani Davhida a lerisa tindhuna hinkwato eka va Israele ku pfuna Solomoni, n'wana wa yena; 
18 a ku eka tona: “Xana Yehovha, Xikwembu xa n'wina, u na n'wina-ke; a nga mi nyikangi ku wisa ematlhelweni hinkwawo xana? Hikuva u nyiketile emavokweni ya mina vaaki va tiko kutani tiko ri rhula emahlweni ka Yehovha ni le mahlweni ka tiko ra yena. 
19 Sweswi lavani Yehovha, Xikwembu xa n'wina, hi timbilu hinkwato ta n'wina ni mimoya hinkwayo ya n'wina; pfukani, mi aka vukwetsimelo bya Yehovha Xikwembu, mi ta tisa areka ya ntwanano wa Yehovha, ni swigotso leswi hlawuriweke swa Xikwembu, endlwini leyi nga ta akeriwa vito ra Yehovha.”
1 TIKRONIKA 23
01 Davhida, kuteloko a dyuhele, a taleriwe hi masiku, a veka Solomoni, n'wana wa yena, hosi ya Israele.
2 A hlengeleta tihosana hinkwato ta Israele, ni vaprista, ni Valevhi. 
3 Kutani ku hlayiwa Valevhi, ku sungula hi va malembe ya makume manharhu, ni le henhla ka wona; ntsengo wa vona, hi tinhloko ta vona, a va ri vavanuna va 38 000. 
4 Kutani Davhida a ku: “Va 24 000 a va langutele ntirho wa yindlu ya Yehovha; va 6 000 a va ve etihubyeni ni vaavanyisi, 
5 va 4 000 a va ve valanguteri va tinyangwa, ni va 4 000 a va dzunise Yehovha hi timbila leti ndzi ti endleke ku n'wi dzunisa.”
6 Davhida a va avanyisa hi mitlawa hi tinyimba ta vana va Levhi, Gerixoni, Kohata na Merari. 
7 Va Gerixoni: Ladani na Ximeyi. 
8 Vana va Ladani: hosana Yeyiele, na Zetamu, na Yuwele, vanharhu. 
9 Vana va Ximeyi: Xelomoto, na Haziele, na Harana, vanharhu; hi tona tihosana ta tindlu ta Ladani. 
10 Vana va Ximeyi: Yahata, na Zina na Yewuxi, na Beriya; hi vona vana va Ximeyi, mune. 
11 Yahata a a ri hosana, na Zina wa vumbirhi; loko a ri Yewuxi na Beriya, a va kumanga vana va vavanuna lavo tala, va endla yindlu yin'we ntsena ya vatatana entsengweni.
12 Vana va Kohata: Amirama, Yisihara, Hebroni, Uziele, mune. 
13 Vana va Amirama: Aroni na Muxe. Aroni a hlayiwa hitlhelo leswaku a hlawuriwa, a va loyi a kwetsimisiweke ngopfu, yena ni vana va yena hi masiku, ku humesa mirhi ya risuna emahlweni ka Yehovha, ku n'wi tirhela ni ku katekisa tiko hi vito ra yena hi masiku. 
14 Loko a ri Muxe, munhu wa Xikwembu, vana va yena va hlayiwile enyimbeni ya Levhi. 
15 Vana va Muxe: Gerixomu na Eliezere. 
16 Vana va Gerixomu: Xebuwele, hosana. 
17 Vana va Eliezere, a a ri Rehabiya hosana. Eliezere a nga vanga na vana va vavanuna van'wana, kambe vana va Rehabiya a va ri lavo tala ngopfu. 
18 Vana va Yisihara Xelomiti, hosana. 
19 Vana va Hebroni: Yeriya, hosana; Amariya, wa vumbirhi, Yahaziele, wa vunharhu, Yekameyamu, wa vumune. 
20 Vana va Uziele: Mika, hosana, na Yixiya, wa vumbirhi.
21 Vana va Merari: Maheli na Muxi. Vana va Maheli: Eliyazara na Kixi. 
22 Eliyazara, loko a fa, a nga vanga na vana va xinuna, kambe a a ri ni vanhwanyana lava tekiweke hi vana va Kixi, vamakwavo. 
23 Vana va Muxi: Maheli na Edere, na Yeremoto, vanharhu.
24 Hi vona vana va xinuna Valevhi, hi tindlu ta vatata wa vona, ti ri tihosana ta tindlu ta vatatana, hilaha va tsariweke hakona loko va hlaya mavito ya vona hi tinhloko. A va tirha ntirho wa yindlu ya Yehovha, ku sungula hi va malembe ya makume mambirhi, ni le henhla ka wona. Hikuva Davhida a a ku: 
25 “Yehovha, Xikwembu xa Israele, u nyikile tiko ra yena ku wisa kutani u ta aka eYerusalema, hi masiku. 
26 Sweswo vana va Levhi va nga ha rhwali Tabernakela ni swigotso hinkwaswo swa ntirho wa yona.” 
27 Ku hlayiwa ka vana va xinuna Valevhi, ku sungula hi va malembe ya makume mambirhi, ni le henhla ka wona, ku endliwile hi ku lerisa ka ku hetelela ka Davhida. 
28 “Hikuva va vekiwile ekusuhi ni vana va Aroni ku tirha ntirho wa yindlu ya Yehovha a va ri valanguteri va swivava ni makamara; va basisa swilo hinkwaswo leswi hlawuriweke va tirha ntirho wa yindlu ya Xikwembu; 
29 va hlayisa swinkwa leswi vekiwaka emahlweni ka Xikwembu, ni mapa layo saseka ya tinyiko, ni swimbhundzwana leswi nga riki na comela, ni leswi katingiweke ni leswi oxiweke; ni mimpimo hinkwayo ya leswi chuluriwaka, ni ya leswo leha; 
30 ehandle ka swona, a va fanela ku yima emahlweni ka Xikwembu siku rin'wana ni rin'wana, nimixo ni madyambu, ku vonga ni ku dzunisa Yehovha; 
31 va fanele ku humesela Yehovha tiholokosta hinkwato, hi Tisavata, ni le mikarhini ya n'weti leyintshwa, ni ya tinhlengeletano hi ntsengo wa tona, hilaha ku lerisiweke hakona, hi mikarhi hinkwayo emahlweni ka Yehovha. 
32 Va fanele ku hlayisa Tabernakela ya nhlengeletano, ni vukwetsimelo, ni ku pfuna vana va Aroni, vamakwavo, entirhweni wa Yindlu va Yehovha.”
1 TIKRONIKA 24
01 Hi yona mitlawa ya vana va Aroni. Vana va xinuna va Aroni: Nadabu na Abihu, Eliyazara na Itamara. 
2 Nadabu na Abihu va rhangela tata wa vona hi ku fa, va nga siyangi vana va xinuna; kutani Eliyazara na Itamara va va vaprista. 
3 Kutani Davhida, na Sadoki, wa vatukulu va Eliyazara, na Ahimeleke, wa vatukulu va Itamara, a va avela emitirhweni ya vona, hi ku tswariwa ka vona. 
4 Va kuma leswaku vana va Eliyazara a va ri ni tihosana ta tindlu ku tlurisa vana va Itamara, kutani va va avanyisa sweswo: vana va Eliyazara a va ri ni tihosana ta 16 ta tindlu ta vatata wa vona, ni vana va Itamara a va ri ni tihosana ta 8 ta tindlu ta vatata wa vona. 
5 Va va avanyisa hi vuhlolotwana van'wana ni van'wana, hikuva a ti ri tihosana ta vukwetsimelo ni tihosana ta Xikwembu exikarhi ka vana va Eliyazara ni ka vana va Itamara. 
6 Xemaya, n'wana Netanele, mutsari, wa nyimba ya Levhi, a va tala emahlweni ka hosi ni tindhuna ni le mahlweni ka Sadoki muprista, na Ahimeleke, n'wana Abiyatara, ni le mahlweni ka tihosana ta tindlu ta vaprista ni ta Valevhi. Va hlawula hi vuhlolotwana yindlu yin'we yi va ya Eliyazara, yin'wana yi va ya Itamara.
7 Vuhlolotwana byo sungula byi hlawula Yoyaribi; bya vumbirhi, Yedaya; 
8 bya vunharhu, Harimi; bya vumune, Seyorimi; 
9 bya vuntlhanu, Malikiya; bya 6, Miyamini; 
10 bya 7, Hakosi, bya 8, Abiya; 
11 bya 9, Yexuwa; bya 10, Xekaniya; 
12 bya 11, Eliyaxibi; bya 12, Yakimi; 
13 bya 13, Hupa; bya 14, Yexebeyabu; 
14 bya 15, Biliga bya 16, Imere; 
15 bya 17, Heziri; bya 18, Hapisesi; 
16 bya 19, Petahiya; bya 20, Yehezekeli; 
17 bya 21, Yakini; bya 22, Gamuli; 
18 bya 23, Delaya; bya 24, Maaziya.
19 Hi kona ku longoloka ka vona entirhweni wa vona, ku nghena endlwini ya Yehovha, hilaha Aroni, tata wa vona, a va leriseke hakona, hilaha Yehovha, Xikwembu xa Israele, a n'wi byeleke hakona.
20 Loko va ri lava seleke va vana va Levhi, hi ta vona lava: Va vana va Amirama, Xubaele; va vana va Xubaele, Yehedeya. 
21 Va Rehabiya, va vana va Rehabiya, hosana Yixiya; 
22 va Yisihara, Xelomoto; va vana va Xelomoto, Yahata; 
23 ni vana va Hebroni; Yeriya, Amariya, wa vumbirhi, Yahaziele, wa vunharhu, Yekameyamu, wa vumune. 
24 Vana va Uziele: Mika; va vana va Mikiya, Xamiri; 
25 Makwa Mika, Yixiya; va vana va Yixiya, Zakariya. 
26 Vana va Merari: Maheli na Muxi, ni vana va Yaaziya, n'wanakwe. 
27 Vana va Merari, va Yaaziya, n'wanakwe: Xohamu na Zakuru, na Ibri. 
28 Va Maheli, Eliyazara, la nga riki na vana va xinuna. 
29 Va Kixi, vana va Kixi Yerahamiele. 
30 Ni vana va Muxi. Maheli, Edere na Yerimoto. Hi vona vana va xinuna va Valevhi, hi tindlu ta vatata wa vona. 
31 Na vona, kukotisa vamakwavo, vana va Aroni va hlawuriwa hi vuhlolotwana emahlweni ka hosi Davhida, na Sadoki, na Ahimeleke, ni tihosana ta tindlu ta vaprista ni ta Valevhi, tihosana ta tindlu ta vatata wa vona ti hlawuriwa kukotisa vamakwavo lavatsongo.
1 TIKRONIKA 25
01 Davhida ni tindhuna ta nyimpi va hlawulela ntirho vana va Asafa ni va Hemani, ni va Yedutuni lava yimbelelaka, va tipfuna hi tiharipa, ni magubu, ni swiphambati. Hi wona ntsengo wa lava vekeriweke ntirho lowu:
2 Va vana va Asafa: Zakuru, na Yosefa, na Netaniya, na Asarela; vana va Asafa, va fambisiwa hi Asafa, la tshamaka a profeta hi ku lerisa ka hosi. 
3 Va ka Yedutuni, vana va Yedutuni: Gedaliya, na Seri, na Yexaya, na Haxabiya, na Matitiya, na Ximeyi, ntlhanu na un'we va fambisiwa hi Yedutuni, tata wa vona la nga profeta hi haripa, ku dzunisa ni ku twarisa Yehovha. 
4 Va ka Hemani, vana va Hemani: Bukiya, Mataniya, Uziele, Xebuwele, Yerimoto, Hananiya, Hanani, Eliyata, Gidaliti Rhomamiti-Ezere, Yoxibekaxa, Maloti, Hotiri, Mahaziyoto. 
5 Hinkwavo lava a va ri vana va xinuna va Hemani, muvoni wa hosi, hilaha Xikwembu xi nga vula leswaku xi ta tlakusa rimhondzo ra Hemani. Xikwembu xi nyika Hemani vana va xinuna va khume na mune, ni vana va xisati vanharhu.
6 Hinkwavo lava a va ri ehansi ka tata wa vona ku yimbelela endlwini ya Yehovha; a va ri ni swiphambati ni magubu, ni tiharipa, swi ri swa ntirho wa yindlu ya Xikwembu. Asafa, na Yedutuni, na Hemani, a va lerisiwa hi hosi. 
7 Ntsengo wa vona, loko ku hlayiwa vamakwavo lava tivaka tinsimu ta Yehovha, hinkwavo lava tivaka ku yimbelela, a va ri 288. 
8 Va hlawuleriwa ntirho wa vona hi vuhlolotwana, lavantshwa kukotisa lava khale, vadyondzisi ni vadyondzisiwa.
9 Vuhlolotwana byo sungula a byi ri bya Asafa, byi hlawula Yosefa; bya vumbirhi Gedaliya, yena ni vamakwavo, ni vana va yena, a va ri 12; 
10 bya vunharhu, Zakuru, vana va yena ni vamakwavo, 12; 
11 bya vumune, Izri, vana va yena ni vamakwavo, 12; 
12 bya vuntlhanu, Netaniya, vana va yena ni vamakwavo, 12; 
13 bya ntlhanu na byin'we, Bukiya, vana va yena ni vamakwavo, 12; 
14 bya ntlhanu na byimbirhi: Yexarela, vana va yena ni vamakwavo, 12; 
15 bya ntlhanu na byinharhu, Yexaya, vana va yena ni vamakwavo, 12; 
16 bya ntlhanu na mune, Mataniya, vana va yena ni vamakwavo, 12; 
17 bya khume, Ximeyi, vana va yena ni vamakwavo 12; 
18 bya khume na byin'we, Asarele, vana va yena ni vamakwavo 12; 
19 bya khume na byimbirhi Haxabiya, vana va yena ni vamakwavo, 12; 
20 bya 13, Xubaele, vana va yena ni vamakwavo, 12; 
21 bya 14, Matitiya, vana va yena ni vamakwavo, 12; 
22 bya 15, Yeremoto, vana va yena ni vamakwavo, 12; 
23 bya 16, Hananiya, vana va yena ni vamakwavo, 12; 
24 bya 17, Yoxibekaxa, vana va yena ni vamakwavo, 12; 
25 bya 18, Hanani, vana va yena ni vamakwavo, 12; 
26 bya 19, Maloti, vana va yena ni vamakwavo, 12; 
27 bya 20, Eliyata, vana va yena ni vamakwavo, 12; 
28 bya 21, Hotiri, vana va yena ni vamakwavo, 12; 
29 bya 22, Gidaliti, vana va yena ni vamakwavo 12; 
30 bya 13, Mahaziyoto, vana va yena ni vamakwavo, 12; 
31 bya 24, Rhomamiti-Ezere, vana va yena ni vamakwavo, 12.
1 TIKRONIKA 26
01 Hi yona mitlawa ya valanguteri va tinyangwa. Va Kora: Mexelemiya, n'wana Kore, wa vana va Asafa. 
2 Vana va Mexelemiya: Zakariya, mativula, Yediele, wa vumbirhi, Zebadiya wa vunharhu, Yatiniele, wa vumune, 
3 Elamu, wa vuntlhanu, Yohanani, wa ntlhanu na un'we, Eli-Howenayi, wa ntlhanu na vambirhi. 
4 Vana va Obede-Edomu: Xemaya, mativula, Yozabadi, wu vumbirhi, Yowa, wa vunharhu, Sakara, wa vumune, Netanele, wa vuntlhanu, 
5 Amiele, wa ntlhanu na un'we, Isakara wa ntlhanu na vambirhi, Pewuletayi, wa ntlhanu na vanharhu; hikuva Xikwembu a xi n'wi katekisile. 
6 Xemaya, n'wana wa yena, a velekeriwa vana lava nga fuma yindlu ya tata wa vona, hikuva a va ri vanhu va matimba. 
7 Vana va Xemaya: Otini, na Rafaele, na Obede, na Elizabada ni vamakwavo, vanhu va matimba Elihu na Semakiya. 
8 Hinkwavo lava a va ri vana va Obede-Edomu, vona ni vana va vona, ni vamakwavo, a va ri vanhu lava tiyeke va matimba lamakulu ku tirha ntirho: va ri vatukulu va 62 va Obede-Edomu. 
9 Mexelemiya a a ri ni vana va xinuna ni vamakwavo, vanhu va matimba va 18. 
10 Hosa, wa vana va Merari a a ri ni n'wana wa wanuna; vito ra yena a a ri Ximri, hosana, hikuva hambi a nga ri mativula, tata wa yena a n'wi vekile hosana; 
11 Hilkiya wa vumbirhi, Tebaliya wa vunharhu, Zakariya wa vumune; vana hinkwavo va Hosa, ni vamakwavo, a va ri 13.
12 Ntirho wa ku langutela yindlu ya Yehovha wu vekiwile eka mitlawa leyi ya valanguteri ni le ka tihosana ta tindlu ta vona ni le ka vamakwavo. 
13 Va hlawuleriwa nyangwa yin'wana ni yin'wana hi vuhlolotwana, lavantshwa kukotisa va khale, hi tindlu ta vatata wa vona.
14 Xelemiya a hlawuleriwa hi vuhlolotwana hitlhelo ra vuxa. Zakariya, n'wana wa yena, la ngi a ri munhu wa ku twisisa, a hlawuleriwa tlhelo ra n'walungu. 
15 Obede-Edomu a hlawuleriwa tlhelo ra dzonga, ni vana ti va yena yindlu ya xuma. 
16 Xupimi na Hosa va hlawuleriwa tlhelo ra vupeladyambu ni nyangwa ya Xalekete, endleleni leyi tlhandlukaka: mulanguteri un'wana a langutene ni un'wana. 
17 Evuxeni, Valevhi a va ri ntlhanu na un'we; en'walungwini, a va ri mune, hi siku rin'wana ni rin'wana; edzongeni, mune, hi siku rin'wana ni rin'wana; ni le ndlwini ya xuma, a va ri vambirhi; 
18 exivaveni xa le ndzhaku, evupeladyambu, a va ri mune endleleni, na vambirhi exivaveni xa le ndzhaku. 
19 Hi yona mitlawa ya valanguteri, va ri vana va Kora ni vana va Merari.
20 Exikarhi la Valevhi, Ahiya a a ri muhlayisi wa xuma xa yindlu ya Xikwembu, ni wa xuma xa swilo leswi hlawuriweke. 
21 Vana va Ladani, ni vana va Gerixoni, lava humeke eka Ladani, ni tihosana ta tindlu ta vatata wa Ladani, wa Gerixoni, a a ri Yehieli; 
22 ni vana va Yehieli, Zetamu na Yuwele, makwavo, a va ri vahlayisi va xuma xa yindlu ya Yehovha. 
23 Loko va ri va Amirama, ni va Yisihara, ni va Hebroni, ni va Uziele, 
24 Xebuwele, n'wana Gerixomu, n'wana Muxe, a a ri mulanguteri wa vahlayisi va xuma. 
25 Vamakwavo lava humeke eka Eliezere a a ri Rehabiya, n'wanakwe, na Yexaya, n'wanakwe, na Yoramu, n'wanakwe na Zikri, n'wanakwe, na Xelomoto, n'wanakwe. 
26 Xelomoto loyi, ni vamakwavo, a va ri vahlayisi va xuma hinkwaxo xa swilo leswi hlawuriweke leswi kwetsimisiweke hi hosi Davhida, ni tihosana ta tinyimba, ni tindhuna ta khume ra madzana, ni ta dzana, ni tindhuna ta nyimpi; 
27 va swi hlawulele yindlu ya Yehovha, swi huma exumeni lexi va xi kumeke enyimpini, 
28 ni hinkwaswo leswi hlawuriweke hi Samiele muvoni, na Sawulo, n'wana Kixi, na Abinere, n'wana Neri, na Yowabu, n'wana Seruya, hambi mani na mani la hlawuleke xilo, hinkwaswo swi vekiwa emavokweni ya Xelomoto, ni ya vamakwavo.
29 Exikarhi ka va Yisihara, Kenaniya ni vana va yena va lerisiwa timhaka ta le handle ta Vaisraele, va ri valawuri va timhaka ni vaavanyisi. 
30 Exikarhi ka va Hebroni, Haxabiya ni vamakwavo, va ri vavanuna lava tiyeke va 1 700, va vekiwa valanguteri va Vaisraele, ehase ka Yordani, evupeladyambu, etimhakeni hinkwato ta Yehovha, ni le mitirhweni hinkwayo ya hosi. 
31 Loko va ri va Hebroni Yeriya a yi ri hosana ya vona; hi lembe ra mune wa makume ra ku fuma ka Davhida, va lavisisa etinxakeni ta vona ni le tinyimbeni ta vona, kutani va kuma exikarhi ka vona vavanuna va matimba emutini wa Yazere, wa Giliyadi. 
32 Vamakwavo va Yeriya a va ri 2 700, ti ri tinhenha ni tihosana ta tindlu ta vatata wa vona; hosi Davhida a va veka ehenhla ka va Rhuveni ni va Gadi, ni va hafu ya nyimba ya Manase, ku lunghisa timhaka hinkwato ta Xikwembu, ni timhaka ta hosi.
1 TIKRONIKA 27
01 Hi vona vana va Israele hi ntsengo wa vona, tihosana ta tinyimba ni tindhuna ta dzana ni ta khume ra madzana, ni malandza ya vona lama tirhelaka hosi etimhakeni hinkwato ta mitlawa, yi ri leyi nghenaka entirhweni ni leyi humaka kona, en'hwetini yin'wana ni yin'wana, hi tin'hweti hinkwato ta lembe; ntlawa wun'wana ni wun'wana a wu ri wa vavanuna va 24 000.
2 Entlaweni lowo rhanga, wa n'hweti yo sungula, ku vekiwile Yaxobuwama, n'wana Zabadiele, ndhuna, ntlawa wa yena a wu ri wa vavanuna va 24 000. 
3 A a ri ntukulu wa Perese; a a ri ehenhla ka tindhuna hinkwato ta nyimpi ya n'hweti yo sungula.
4 Entlaweni wa n'hweti ya vumbirhi, ku vekiwile Dodayi, wa Ahohi ndhuna. Entlaweni wa yena, Mikiloto a yi ri ndhuna; ntlawa wa yena a wu ri wa vavanuna va 24 000.
5 Ndhuna ya ntlawa wa vunharhu, wa n'hweti ya vunharhu, a a ri Benaya, n'wana Yehoyada, muprista; ntlawa wa yena a wu ri wa vavanuna va 24 000. 
6 Benaya loyi, a a ri nhenha exikarhi ka lava makume manharhu, ni le henhla ka vona, ntlawa wa yena a wu fambisiwa hi Amizabada, n'wana wa yena.
7 Wa vumune, wa n'hweti ya vumune, a a ri Asahele, makwa Yowabu, ni le hansi ka yena, Zebadiya, n'wanakwe; entlaweni wa yena a a ri ni vavanuna va 24 000.
8 Wa vuntlhanu, wa n'hweti ya vuntlhanu, ndhuna, a a ri Xamihuti wa Yiziraha; entlaweni wa yena a a ri ni vavanuna va 24 000.
9 Wa ntlhanu na un'we, wa n'hweti ya ntlhanu na yin'we, a a ri Ira, n'wana Ikexe, wa Tekowa; entlaweni wa yena a a ri ni vavanuna va 24 000.
10 Wa ntlhanu na vambirhi, wa n'hweti ya ntlhanu na timbirhi, a a ri Helese, wa Peloni, wa vatukulu va Efrayimi; entlaweni wa yena a a ri ni vavanuna va 24 000.
11 Wa ntlhanu na vanharhu, wa n'hweti ya ntlhanu na tinharhu, a a ri Sibekayi, wa Huxa, wa rixaka ra va Zera; entlaweni wa yena a ri ni vavanuna va 24 000.
12 Wa ntlhanu na mune, wa n'hweti ya ntlhanu na mune, a a ri Abiezere, wa Anatoto, wa nyimba ya Benjamini; entlaweni wa yena a a ri ni vavanuna va 24 000.
13 Wa vukhume, wa n'hweti ya vukhume, a a ri Maharayi wa Netofa, wa rixaka ra va Zera; entlaweni wa yena a a ri ni vavanuna va 24 000.
14 Wa khume na un'we, wa n'hweti ya khume na yin'we, a a ri Benaya, wa Piratoni, wa nyimba ya Efrayimi; entlaweni wa yena a a ri ni vavanuna, va 24 000.
15 Wa khume na vambirhi, wa n'hweti ya khume na timbirhi, a a ri Helidayi, wa Netofa, wa rixaka ra Otiniele; entlaweni wa yena a a ri ni vavanuna va 24 000.
16 Hi tona tihosana ta tinyimba ta Israele: Hosana ya ka Rhuveni: Eliezere, n'wana Zikri, ya ka Simiyoni: Xefatiya n'wana Maaka; 
17 ya ka Levhi: Haxabiya, n'wana Kemuwele: ya ka Aroni, Sadoki; 
18 ya ka Yuda: Elihu, un'wana wa vamakwavo va Davhida; ya ka Isakara: Omri, n'wana Mikaele; 
19 ya ka Zebuloni: Iximaya, n'wana Obadiya ya ka Neftali: Yerimoto, n'wana Aziriele; 
20 ya vana va ka Efrayimi: Hoxeya, n'wana Azaziya; ya hafu ya nyimba ya ka Manase: Yuwele, n'wana Pedaya; 
21 ya hafu ya nyimba ya ka Manase, etikweni ra Giliyadi, Ido, n'wana Zakariya; ya ka Benjamini: Yaasiele, n'wana Abinere; 
22 ya ka Dani: Asarele, n'wana Yerohama: Hi tona tihosana ta tinyimba ta Israele.
23 Davhida a nga talangi va malembe ya makume mambirhi ni le hansi ka wona, hikuva Yehovha a a vurisile leswaku a ta andzisa va Israele kukotisa tinyeleti ta tilo. 
24 Yowabu, n'wana Seruya, a sungurile ku va hlaya kambe a nga hetanga, hikuva Yehovha a karihela va Israele hikwalaho ka mhaka leyi; kutani ku tala loku a ku hlayiwanga exikarhi ka ku hlaya ka Tikronika ta hosi Davhida.
25 Azimavhete, n'wana Adiele, a a ri mulanguteri wa vuhlayiselo bya hosi; Yonatani, n'wana Uziya, a a ri mulanguteri wa tindlu ta xuma leti ngi ti ri emasin'wini, ni le mitini, ni le swimitaneni, ni le makhokholweni; 
26 Ezri, n'wana Kelubi, a a ri mulanguteri wa lava tirhaka emasin'wini ku rima masimu; 
27 Ximeyi, wa Rhama, a langutela tivhinya; na Zabidi, wa Xifimi, a langutela vhinyo leyi ngi yi ri tivhinyeni; 
28 Baala-Hanana, wa Gedere, a langutela mitlhwari ni mirhi ya makuwa leyi ngi yi ri erivaleni; Yowasi a hlayisa tindlu ta mafurha; 
29 Xitrayi, wa Xaroni, a langutela tihomu leti dyaka Xaroni; na Xafati, n'wana Adilayi, a langutela tihomu leti ngi ti ri emikoveni; 
30 Obili, wa Iximaele, a langutela tikamela, na Yehedeya, wa Meronoti timbhongolo; 
31 na Yazizi, wa ka Hagara, a langutela tinyimpfu. Hinkwavo lava a va ri valanguteri va swifuwo leswi ngi swi ri swa hosi Davhida.
32 Yonatani, makwa tata wa Davhida a yi ri ndhuna ya huvo, a a ri munhu wa ku twisisa ni wa vutivi; Yeyiele, n'wana Hakimoni, a a hlayisa vana va hosi. 
33 Ahitofele, a a ri wa huvo ya hosi; Huxayi, Muariki, a a ri nakulobye wa hosi. 
34 Endzhaku ka Ahitofele, Yehoyada, n'wana Benaya, na Abiyatara, va nghena ematshan'weni ya yena. Ndhuna ya nyimpi ya hosi a a ri Yowabu.
1 TIKRONIKA 28
01 Davhida a hlengeleta eYerusalema, tihosana hinkwato ta Israele, ti ri tihosana ta tinyimba, ni tindhuna ta mitlawa leyi tirhelaka hosi, ni tindhuna ta khume ra madzana, ni tindhuna ta dzana, ni valanguteri va xuma hinkwaxo, ni va swifuwo hinkwaswo swa hosi, ni lava hlayisaka Vana va yona, ni vatsheniwa, ni vavanuna va matimba ni tinhenha hinkwato. 
2 Kutani hosi Davhida a yima hi milenge ya yena, a ku: “Ndzi yingiseni, vamakwerhu ni tiko ranga! A ndzi rhandzile ku akela areka ya ntwanano wa Yehovha, ni vunavelo bya Xikwembu xa hina, yindlu ya ku wisa; ndzi lunghisile mitirho ya ku aka. 
3 Kambe Xikwembu xi te eka mina: ‘U nga ka u nga akeli vito ra mina yindlu, hikuva u munhu wa nyimpi u va u halatile ngati.’ 
4 Yehovha Xikwembu xa Israele, u ndzi hlawurile endlwini hinkwayo ya tatana, leswaku ndzi va hosi ya Israele hi masiku; hikuva u hlawurile Yuda ku va hosi, ni le nyimbeni ya Yuda, u hlawurile yindlu ya tatana; ni le xikarhi ka vana va tatana, hi mina loyi a tsakeleke ku ndzi veka hosi ya Vaisraele hinkwavo. 
5 Ni le xikarhi ka vana va mina hinkwavo (hikuva Yehovha u ndzi nyikile vana va xinuna lavo tala), u hlawurile Solomoni, n'wananga, leswaku a tshamisa exiluvelweni xa vuhosi bya Yehovha, ehenhla ka Israele, 
6 a ku eka mina: ‘Hi yena Solomoni, n'wana wa wena, la nga ta aka yindlu ya mina, ni swivava swa mina, hikuva ndzi tihlawulele yena leswaku a va n'wananga, kutani ndzi ta va tata wa yena. 
7 Ndzi ta tiyisa vuhosi bya yena hi masiku, loko a tiya ku hlayisa milawu ya mina, ni ku lerisa ka mina kukotisa namuntlha.’ 
8 Sweswi ndzi vulavula ndzi ri emahlweni ka Vaisraele hinkwavo, leyi nge nhlengeletano ya Yehovha, ni le tindleveni ta Xikwembu xa hina, ndzi ku: ‘Hlayisani, mi lavisisa milawu hinkwayo ya Yehovha, Xikwembu xa n'wina, leswaku mi fuma tiko lerinene leri, mi ta ri siyela vana va n'wina endzhaku ka n'wina, yi va ndzhaka ya vona hi masiku. 
9 Na wena, Solomoni, n'wananga, tiva Xikwembu xa tata wa wena, u xi tirhela hi mbilu leyi tengeke ni ku tsaka ka moya; hikuva Yehovha a kamba timbilu hinkwato, kutani a tivisisa makungu hinkwawo ya ku anakanya. Kungakuloko u n'wi lavisisa, u ta n'wi kuma; kambe loko u n'wi tshika, u ta ku cukumeta hilaha ku nga heriki. 
10 Vona sweswi leswaku Yehovha u ku hlawurile ku aka yindlu ya vukwetsimelo Tiya mbilu, u tirha!’ ”
11 Kutani Davhida a nyika Solomoni n'wana wa yena, xifaniso xa nyangwa ya tempele, ni xa tindlu ta yona, ni xa tindlu ta xuma xa yona, ni swa makamara lawa tlakukeke ta yona, ni xa makamara ya le xikarhi ka yona, ni xa yindlu ya vukhongelelo. 
12 A n'wi nyika xifaniso xa hinkwaswo leswi ngi a ri na swona emoyeni wa yena, xa swivava swa yindlu ya Yehovha ni xa makamara hinkwawo ya matlhelo, ta xuma xa yindlu ya Xikwembu, ni ta xuma xa swilo leswi hlawuriweke, 
13 ni xa mitlawa ya vaprista ni Valevhi, ni swa ntirho hinkwawo wa yindlu ya Yehovha ni swa swigotso hinkwaswo swa ntirho wa yindlu ya Yehovha. 
14 A n'wi nyika swifaniso swa swibya swa nsuku ni ku tika ka nsuku wa swona, swi ri swa ntirho wun'wana ni wun'wana, ni swa swibya hinkwaswo swa silivhere, ni ku tika ka silivhere ya swibya swa mitirho ya tinxakaxaka; 
15 ni ku tika ka tikandelari ta nsuku, ni mavoningo ya tona ya nsuku; ni ku tika ka kandelari yin'wana ni yin'wana, ni mavoningo ya yona; ni ku tika ka tikandelari ta silivhere, hi ku tika ka kandelari yin'wana ni yin'wana, ni mavoningo ya yona swi ya hi ntirho wa kandelari yin'wana ni yin'wana. 
16 A n'wi lerisa ni ku tika ka nsuku wa matafula ya swinkwa leswi vekiwaka emahlweni ka Yehovha, eka tafula rin'wana ni rin'wana, ni ku tika ka silivhere ya matafula ya silivhere; 
17 ni ka tiforoko, ni mikambana, ni mindzheko, swi ri swa nsuku lowo saseka; ni ka makhuwana ya nsuku hi ku tika ka khuwana rin'wana ni rin'wana ni ka makhuwana ya silivhere, hi ku tika ka khuwana rin'wana ni rin'wana; 
18 ni ka alitari ya mirhi ya risuna, wu ri nsuku lowu ringiweke, hi ku tika loku fanelaka; a n'wi nyika ni xifaniso xa golonyi ya tikerubu leti ungamelaka hi timpapa ta tona, ti funengeta areka ya ntwanano wa Yehovha. 
19 Timhaka hinkwato leti, ni swifaniso hilaha ku nga ta tirhiwa hakona, swi tsariwile; i Yehovha, la nga ndzi nyika ku twisisa eka swona.
20 Davhida a engeta a ku eka Solomoni, n'wana wa yena: “Tiya mbilu u tiya, u endla hakona! U nga chavi, u nga heli mbilu, hikuva Yehovha, Xikwembu, Xikwembu xa mina, u ta va na wena, a nga ka a nga ku tshiki, a nga ka a nga ku rivali, mitirho hinkwayo ya ntirho wa yindlu ya Yehovha yi ko yi hela. 
21 Hi yona mitlawa ya vaprista ni Valevhi ya ku tirha ntirho hinkwawo wa yindlu ya Xikwembu; kutani u ni vanhu lava tlhariheke, lavo tala lava rhandzaka ku endla hi timbilu tinxaka hinkwato ta mitirho, ni tindhuna ta tiko hinkwaro ti kona ku endla hinkwaswo hilaha u nga ta va byela hakona.”
1 TIKRONIKA 29
01 Hosi Davhida a ku eka nhlengeletano hinkwayo: “Solomoni, n'wananga, loyi a nga yena la hlawuriweke hi Xikwembu, a ha ri lontshwa, u pfumala matimba, kambe ntirho wukulu hikuva yindlu leyi, yi nga ka yi nga vi ya munhu, kambe i ya Yehovha Xikwembu. 
2 Ndzi endlile hi matimba hinkwawo ya mina ku hlengeletela yindlu ya Xikwembu xa mina, nsuku wa leswi nga ta va swa nsuku, ni silivhere ya leswi nga ta va swa silivhere ni koporo ya leswi nga ta va swa koporo ni nhumbu ya leswi nga ta va swa nhumbu, ni mirhi ya leswi nga ta va swa mirhi; maribye ya ni maribye ya ku namekiwa, ni maribye ya ku vangama, ni maribye ya mavala ya tinxakaxaka, ni tinxaka hinkwato ta maribye ya risima, ni mabulu ya ku basa ya ku tala ngopfu. 
3 Kambe, hi ku rhandza loku ndzi rhandzaka hakona yindlu ya Xikwembu xanga, leswi ndzi nga na swona swa nsuku ni swa silivhere, leswi nga swa mina kunene, ndza swi nyika swi va swa yindlu ya Xikwembu xanga, ehandle ka hinkwaswo leswi ndzi swi hlengeleteleke yindlu ya vukwetsimelo: 
4 ti ri titalenta ta 3 000 ta nsuku wa Ofiri, ni titalenta ta 7 000 ta silivhere leyi basisiweke, ku nameka emakhumbini ya tindlu; 
5 nsuku wu va wa leswi nga ta va swa nsuku, ni silivhere ya leswi nga ta va swa silivhere, ni swa mitirho hinkwayo ya mavoko ya vatirhi. I mani la rhandzaka namuntlha ku humesela Yehovha nhlengo wa yena xana?”
6 Kutani tihosana ta tindlu ta vatatana, ni tihosana ta tinyimba ta Israele, ni tindhuna ta khume ra madzana, ni ta dzana, ni malandza lamakulu ya hosi, va humesa mihlengo hi timbilu hinkwato ta vona; 
7 va humesela ntirho wa yindlu ya Xikwembu, titalenta ta nsuku ta 5 000 leti nga ni tidarika ta 10 000 ni titalenta ta silivhere ta 10 000, ni titalenta ta koporo ta 18 000, ni titalenta ta nhumbu ta 100 000. 
8 Lava ngi va ri ni maribye ya risima, va ma nyika ku nghenisiwa exumeni xa yindlu ya Yehovha, va ma veka emavokweni ya Yehiele, wa ka Gerixoni. 
9 Tiko ri tsakela ku nyika ka vona, hikuva a va humeserile Yehovha mihlengo hi timbilu hinkwato ta vona, na yena hosi Davhida, a tsaka hi ku tsaka lokukulu.
10 Kavaloko Davhida a khensa Yehovha emahlweni ka nhlengeletano hinkwayo, a ku: “A ku khensiwe Yehovha, Xikwembu xa Israele tata wa hina, hi masiku ni masiku! 
11 Eka wena Yehovha ku ve vukulu, ni matimba ni ku twala, ni ku kwetsima, ni vuhosi, hikuva hinkwaswo leswi nga etilweni ni le misaveni, swi na wena; eka wena Yehovha, ku ve ku fuma, wena la titlakuseke ku va hosi ehenhla ka swilo hinkwaswo! 
12 Ku fuma ni ku twala ku hume eka wena; wa fuma ehenhla ka swilo hinkwaswo: matimba ni ku tiya swi le vokweni ra wena; hi wena la tivaka ku nyika vukulu hinkwabyo ni matimba hinkwawo. 
13 Oho! Xikwembu xa hina! Sweswi ha ku vonga, hi dzunisa vito ra wena leri kwetsimaka. 
14 Hikuva ndzi mani xana, ni tiko ranga i yini xana, leswaku hi tiva ku humesa swilo leswi? Hikuva hinkwaswo swi huma eka wena, kutani leswi hi ku humeselaka swona hi nyikiwile hi voko ra wena. 
15 Hikuva hi valuveri emahlweni ka wena ni vaendzi, kukotisa vatata wa hina hinkwavo, masiku ya hina ma fana ni ndzhuti emisaveni, kutani ku tshemba a ku kona. 
16 Yehovha, Xikwembu xa hina, swilo leswi hinkwaswo leswi hi swi hlengeleteke ku akela vito ra wena lero kwetsima yindlu, swi hume evokweni ra wena, hinkwaswo i swa wena. 
17 Oho! Xikwembu xanga! Ndzi tiva leswaku u kamba mbilu, ni leswaku! U tsakela ku lulama; loko ndzi ri mina, ndzi humesile swilo leswi hinkwaswo hi ku lulama ka mbilu yanga, kutani sweswi, tiko ra wena leri nga kwala, ndzi ri vonile hi ku tsaka loko ri ku humesela mihlengo ya rona. 
18 Oho! Yehovha, Xikwembu xa vatata wa hina, Abrahama, na Isaka, na Israele! Hlayisa hi masiku etimbilwini ta tiko ra wena, ku rhandza loku ka miehleketo ya vona, u tiyisa timbilu ta vona eka wena. 
19 Loko a ri n'wananga, Solomoni, n'wi nyike mbilu leyo tiya ku hlayisa milawu ya wena, ni marito ya wena, ni ku lerisa ka wena, ni ku heta hinkwaswo, ni ku aka yindlu leyi ndzi yi lunghiseke!”
20 Davhida a ku eka nhlengeletano hinkwayo: “Dzunisani Yehovha, Xikwembu xa n'wina!” Kutani nhlengeletano hinkwayo yi dzunisa Yehovha, Xikwembu xa vatata wa vona, va korhama, va khinsama emahlweni ka Yehovha ni le mahlweni ka hosi. 
21 Siku leri tlhandlamaka, va tlhavela Yehovha magandzelo, va n'wi humesela ni tiholokosta, ti ri tinkunzi ta 1 000, ni makhuna ya 1 000 ni swinyimpfana swa 1 000, ni vuchelo bya swona, ni magandzelo ya ku tala ngopfu ya Vaisraele hinkwavo. 
22 Va dya, va nwa siku lero, emahlweni ka Yehovha, va ri ni ku tsaka lokukulu; kutani Solomoni, n'wana Davhida a vekiwa hosi ra vumbirhi, va n'wi chela hi mafurha emahlweni ka Yehovha, ku va hosi, na Sadoki ku va muprista.
23 Solomoni a tshamisa exiluvelweni xa Yehovha a va hosi ematshan'weni ya Davhida, tata wa yena, a kateka kutani Vaisraele hinkwavo va n'wi yingisa. 
24 Tindhuna hinkwato, ni tinhenha, na vona vana hinkwavo va hosi Davhida, va tiveka ehansi ka hosi Solomoni. 
25 Yehovha a tlakusa ngopfu Solomoni emahlweni ka Vaisraele hinkwavo, a twarisa ku fuma ka yena ku tlurisa ku fuma ka tihosi ta Israele leti ngi ti ri emahlweni ka yena.
26 Davhida, n'wana Yese, a fumile ehenhla ka Vaisraele hinkwavo. 
27 Nkarhi lowu a fumeke Vaisraele ha wona, a ma ri malembe ya mune wa makume, a fuma malembe ya ntlhanu na mambirhi eHebroni, kutani a fuma malembe ya 33 eYerusalema. 
28 Kutani a fa eku dyuhaleni lokunene, a taleriwa hi masiku, ni rifuwo, ni ku twala; kutani Solomoni, n'wanakwe, a fuma ematshan'weni ya yena.
29 Timhaka ta hosi Davhida, ta ku sungula ni ta ku hetelela, ti tsariwile ebukwini ya Samiele, muvoni, ni le bukwini ya Natani, muprofeta, ni le bukwini ya Gadi, muvoni; 
30 ku tsariwile ni ta ku fuma ka yena hinkwako ni matimba lamakulu ya yena, ni leswi humeleleke enkarhini wa yena, hambi ku ri etikweni ra Israele ni le matikweni man'wana hinkwawo.
2 TIKRONIKA 1
01 Solomoni n'wana Davhida a titiyisa eku fumeni ka yena, kutani Yehovha, Xikwembu xa yena, a va na yena, a n'wi kurisa ngopfu.
2 Solomoni a vulavula ni Vaisraele hinkwavo ni tindhuna ta khume ra madzana, ni ta dzana, ni vaavanyisi, ni tihosana ta va Israele hinkwavo, ti ri tihosana ta tindlu ta vatatana; 
3 kutani Solomoni ni nhlengeletano hinkwayo, va ya exitsungeni lexi ngi xi ri eGibiyoni, hikuva Tabernakela ya nhlengeletano ya Xikwembu leyi Muxe, nandza wa Yehovha, a yi endleke emananga, a yi ri kona. 
4 Kambe Davhida a a tekile areka ya Xikwembu eKiriyata-Yeyarimi, ku yi yisa endhawini leyi a yi lunghiseleke, hikuva a a yi yimisele ntsonga eYerusalema. 
5 Loko yi ri alitari ya koporo leyi endliweke hi Besalele, n'wana Uri, n'wana Huru, a yi ri kona emahlweni ka yindlu ya Yehovha; kutani Solomoni ni nhlengeletano hinkwayo va lava Yehovha kona. 
6 Solomoni a humesa kona emahlweni ka Yehovha, tiholokosta ta khume ra madzana ealitarini ya koporo leyi ngi yi ri emahlweni ka Tabernakela ya nhlengeletano.
7 Hi vusiku byebyo, Xikwembu xi humelela eka Solomoni, xi ku eka yena: “Kombela lexi u rhandzaka leswaku ndzi ku nyika xona!” 
8 Solomoni a ku eka Xikwembu: “U kombisile tintswalo letikulu eka tatana Davhida, kutani u ndzi vekile hosi ematshan'weni ya yena. 
9 Oho! Yehovha Xikwembu, sweswi, rito ra wena eka Davhida, tata wanga, a ri tiyisiwe, hikuva u ndzi vekile hosi ya tiko leri teleke kukotisa ntshuri wa misava. 
10 Sweswi, ndzi nyike vutlhari ni ku twisisa leswaku ndzi tiva ku huma ni ku nghena emahlweni ka tiko leri; hikuva i mani la nga tivaka ku avanyisa tiko leri teleke swonghasi, leri nga ra wena xana?”
11 Xikwembu xi ku eka Solomoni: “Leswi u nga ni miehleketo leyi embilwini ya wena, u nga kombelanga rifuwo ni xuma, ni ku twala, ni rifu ra valala va wena, ni leswi u nga kombelangiki masiku yo tala, kambe u tikombelele vutlhari ni ku twisisa ku avanyisa tiko ranga leri ndzi ku vekeke hosi ya rona, 
12 u nyikiwile vutlhari ni ku twisisa; ndzi ta engeta ndzi ku nyika rifuwo ni xuma, ni ku twala, hilaha tihosi leti ngi ti ri emahlweni ka wena ti nga riki na swona, ni laha lava nga ta ku landza va nga ka va nga vi na swona.”
13 Solomoni a suka emahlweni ka Tabernakela ya nhlengeletano leyi nga exitsungeni xa Gibiyoni, kutani a tlhelela eYerusalema. Kutani a fuma ehenhla ka Vaisraele.
14 Solomoni a hlengeleta tigolonyi ni vakhandziyi va tihanci, kutani a va ni tigolonyi ta 1 400, ni vakhandziyi va tihanci va 12 000; a va veka emitini ya tigolonyi ni kusuhi ni hosi eYerusalema. 
15 Hosi yi endla leswaku silivhere ni nsuku swi ringanisiwa kukotisa maribye, ni mirhi ya kedari yi tala kukotisa mikuwa leyi milaka erivaleni.
16 Solomoni a a lava tihanci ta yena eEgipta; a ti tisiwa hi mitlhambi: vaxavi va hosi a va ya xava ntlhambi hi mali leyi ringanisiweke. 
17 Va humesa golonyi eEgipta ni ku ri tlhandlukisa, hi tixikele ta 600, ni hanci hi tixikele ta 150; a va swi tisela ni tihosi hinkwato ta Vahiti, ni tihosi ta Siriya.
2 TIKRONIKA 2
01 Solomoni a lerisa leswaku ku akeriwa vito ra Yehovha yindlu, ni yindlu ya yena ya vuhosi.
2 Solomoni a hlaya vavanuna va 70 000 ku rhwala mirhwalo ni va 80 000 ku vatla maribye entshaveni, ni valanguteri va vona va 3 600.
3 Solomoni a rhuma eka Hiramu hosi ya Tiri, a ku eka yena: “Leswi u swi endleleke tatana Davhida, loko u n'wi rhumerile mirhi ya kedari leswaku a tiakela yindlu ku tshama kona, u ndzi endlela na mina. 
4 Waswivo, ndzi lava ku akela vito ra Yehovha Xikwembu xanga, yindlu ku n'wi hlawulela yona, ku hisa emahlweni ka yena mirhi ya risuna, ni ku veka hi masiku emahlweni ka yena swinkwa swa xikombiso, ni ku n'wi humesela tiholokosta ta mixo ni ta madyambu, ni ta Tisavata, ni ta tin'weti letintshwa, ni ta mikhuvo ya Yehovha, Xikwembu xa hina: hi yona mfanelo eka Israele hilaha ku nga heriki. 
5 Yindlu leyi ndzi lavaka ku yi aka, yi ta va leyikulu hikuva Xikwembu xa hina xikulu ku tlurisa swikwembu hinkwaswo. 
6 Kambe i mani la nga va ni matimba ya ku xi akela yindlu xana? Hikuva matilo, ni matilo ya matilo ma nga ka ma nga xi eneli; kutani mina ndzi mani ku xi akela yindlu, loko yi nga ri ya ku hisa mirhi ya risuna emahlweni ka xona? 
7 Sweswi, wanga ndzi rhumela munhu la tlhariheke emitirhweni ya nsuku ni ya silivhere, ni ya koporo, ni ya nhumbu, ni ya , ni ya , ni ya xivunguvungu, la tivaka mitirho ya swivatli; u ta tirha ni vatirhi lava nga na mina etikweni ra Yuda na Yerusalema, lava hlawuriweke hi tatana Davhida. 
8 Ndzi rhumele ni mirhi ya kedari, leyi humaka eLebanoni ni mirhi ya kipresi ni ya  , hikuva ndza swi tiva leswaku malandza ya wena ma tlharihile ku tsema mirhi ya Lebanoni. Kutani malandza ya mina ma ta va ni malandza ya wena. 
9 Va ta ndzi lunghisela mirhi ya ku tala, hikuva yindlu leyi ndzi nga ta yi aka, yi ta va leyikulu, ni ya ku saseka ngopfu. 
10 Kutani ndzi ta nyika malandza ya wena lama nga ta tsema mirhi tikore ta koro ta 20 000, ni tikore ta   ta 20 000, ni tibati ta vhinyo ta 20 000, ni tibati ta mafurha ta 20 000.”
11 Hiramu, hosi ya Tiri, a hlamula hi papila leri a ri rhumeleke Solomoni, a ku: “Leswi Yehovha a rhandzaka tiko ra yena, u ku vekile hosi ehenhla ka vona!” 
12 Hiramu a engeta, a ku: “A ku khensiwe Yehovha, Xikwembu xa Israele, la nga endla matilo ni misava, hikuva u nyikile hosi Davhida n'wana la tlhariheke, la nga ni vutivi ni ku twisisa, la nga ta akela Yehovha yindlu, a ta tiakela ni yindlu ya vuhosi. 
13 Sweswi ndzi ku rhumela munhu wa vutlhari, la nga ni ku twisisa, a nga Huramu-Abi, 
14 n'wana wa wansati la humaka eka vana va Dani, kambe tata wa yena i munhu wa Tiri. A tiva ku tirha mitirho ya nsuku ni ya silivhere, ni ya koporo, ni ya nhumbu, ni ya maribye, ni ya mirhi, ni ya xivunguvungu, ni ya  , ni ya ntsembyana, ni ya tinguvu ta  ; a tiva ni ku vatla tinxaka hinkwato ta swifaniso leswi vatliweke, ni ku endla tinxaka hinkwato ta mitirho ya vatirhi leyi laviwaka eka yena. U ta tirha ni vatirhi va wena ni vatirhi va hosi yanga, Davhida, tata wa wena. 
15 Sweswi hosi yanga a yi rhumele malandza ya yona, koro ni ni mafurha, ni vhinyo, leswi yi swi vuleke. 
16 Loko hi ri hina, hi ta tsema mirhi ya Lebanoni leyo tala, hinkwayo leyi u nga ta yi pfumala; hi ta ku rhumela yona, yi tlutiwa hi lwandle ku fika eYopa, wena u ta yi tlhandlukisela eYerusalema.”
17 Solomoni a hlaya valuveri hinkwavo lava ngi va ri etikweni ra Israele a ya hi ntsengo lowu Davhida, tata wa yena a wu kumeke; a va ri vavanuna va 153 600. 
18 A teka va 70 000 ku rhwala mirhwalo ni va 80 000 ku vatla maribye entshaveni, kutani a veka valanguteri va 3 600 ku tirhisa tiko.
2 TIKRONIKA 3
01 Solomoni a sungula ku aka yindlu ya Yehovha eYerusalema, entshaveni ya Moriya, laha Yehovha a humeleleke eka Davhida, tata wa yena, endhawini leyi Davhida a yi lunghiseke exivuyeni xa Orinani, wa ka Yebusi. 
2 A sungula ku aka hi siku ra vumbirhi ra n'hweti ya vumbirhi ya lembe ra vumune ra ku fuma ka yena.
3 Hi wona mpimo wa masungulo lawa Solomoni a akeleke yindlu ya Xikwembu ehenhla ka wona: ku leha ka wona, hi mpimo wa khale, a swi ri swisungunhu swa 60, ni ku anama ka wona, swisungunhu swa 20. 
4 Nyangwa a yi ri emahlweni ka yindlu, ku leha ka yona a swi ri swisungunhu swa 20, ku ringana ni ku anama ka yindlu; ku tlakuka ka yona a swi ri swisungunhu swa 120; a yi nameka endzeni hi nsuku lowo saseka.
5 A fulela yindlu leyikulu hi mirhi ya kipresi kutani a yi nameka hi nsuku lowunene, a wu sasekisa hi micindzu, ni tiketananyana. 
6 A nameka yindlu hi maribye ya risima ku yi sasekisa; nsuku a wu ri nsuku wa Paravhiyami. 
7 Kutani a nameka yindlu hi nsuku timhandze, ni mivundzu, ni khumbi ni timbanti ta yona, a vatla ni tikerubu ematlhelweni, ekhumbini.
8 A aka ni yindlu ya xikwetsimisiso; ku leha ka yona ku ringana ni ku anama ka yindlu, a swi ri swisungunhu swa 20, ni ku anama ka yona, swisungunhu swa 20; a yi nameka hi nsuku lowunene lowu ringanaka titalenta ta 600; 
9 ku tika ka swipikiri a ti ri tixikele ta 50 ta nsuku. Kutani a nameka hi nsuku makamara lawa tlakukeke.
10 A endla endlwini ya xikwetsimisiso tikerubu timbirhi leti vatliweke, kutani va ti nameka hi nsuku. 
11 Timpapa ta tikerubu a ti ri ta swisungunhu swa 20 eku leheni: ripapa ra yin'wana ri fika ekhumbini ra yindlu; ku leha ka rona a swi ri swisungunhu swa ntlhanu, ni ripapa rin'wana ra swisungunhu swa ntlhanu ri fika eripapeni ra kerubu yin'wana, 
12 ripapa ra kerubu yin'wana, ra swisungunhu swa ntlhanu, ri fika ekhumbini ra yindlu, ni ripapa rin'wana, ra swisungunhu swa ntlhanu, ri hlangana ni ripapa ra kerubu yin'wana. 
13 Timpapa leti tshambulutiweke ta tikerubu leti, a ti endla swisungunhu swa 20. A ti yimile hi milenge ya tona, mimombo ya tona yi languta yindlu.
14 A endla ni xisirhelo hi xivunguvungu, ni, ni ntsembyana lowo saseka, kutani a tsala tikerubu ehenhla ka xona.
15 Emahlweni ka yindlu, a endla timhandze timbirhi leti ngi ti ri ta swisungunhu swa 35 eku leheni; swirhendzevutana leswi ngi swi ri ehenhla ka tona, a swi ri swa swisungunhu swa ntlhanu. 
16 A endlela xikwetsimisiso tiketananyana, a ti veka ni le yinhleni ya timhandze; a endla ni magirenada ya dzana etiketaneni. 
17 Kutani a yimisa timhandze emahlweni ka yindlu, yin'wana hitlhelo ra xinene, yin'wana hitlhelo ra ximatsi; a thya leya xinene Yakini, ni leya ximatsi Bowazi.
2 TIKRONIKA 4
01 Kutani a endla alitari ya koporo; ku leha ka yona a swi ri swisungunhu swa 20, ni ku anama ka yona swisungunhu swa 20; ni ku tlakuka ka yona, swisungunhu swa 20.
2 A chulula ni lwandle ra koporo; a ri ri ra swisungunhu swa 10, ku suka etlhelo rin'wana ku fika etlhelo rin'wana; a xi ri xirhendzevutana; ku tlakuka ka rona a swi ri swisungunhu swa ntlhanu, kutani ngoti ya swisungunhu swa 30 yi kota ku ri rhendzela hinkwaro. 
3 Swifaniso swa tihomu a swi ri ehansi ka rona ematlhelweni hinkwawo, a swi ri khume hi swisungunhu; tihomu leti a ti endla tinxaxa timbirhi, ti chuluriwile swin'we na rona. 
4 A ri vekiwile ehenhla ka tihomu ta 12; tinharhu ta tona ti langute en'walungwini, tinharhu ti langute evupeladyambu, tinharhu ti langute edzongeni, tinharhu ti langute evuxeni; lwandle a ri ri ehenhla ka tona, kutani micila hinkwayo ya tona a yi ri exikarhi. 
5 Ku tsindziyela ka rona a xi ri xandla xin'we, nomu wa rona a wu fana ni nomu wa ndzheko, ri fana ni khon'wa; ri enela tibati ta 3 000.
6 A endla ni mikamba ya khume; a veka ntlhanu wa yona tlhelo ra xinene, ni ntlhanu tlhelo ra ximatsi; a va hlantswa kona mitirho ya holokosta; rona lwandle ri pfuna vaprista ku hlamba kona.
7 A endla ni tikandelari ta khume ta nsuku hi nawu wa tona; a ti veka etempeleni, leta ntlhanu exineneni ni ta ntlhanu eximatsini.
8 A endla ni matafula ya khume a ma veka etempeleni, ya ntlhanu a ma veka exineneni, ni ya ntlhanu eximatsini. A endla ni mindzheko ya dzana ya nsuku.
9 Kutani a endla xivava xa vaprista, ni xivava lexikulu, ni timbanti ta swona; a nameka timbanti hi koporo. 
10 Loko ri ri lwandle, a ri veka etlhelo ra xinene ra yindlu evuxeni ri languta edzongeni.
11 Huramu a endla timbita ni tifoxolo ni mikambana. Huramu a heta ntirho wa yindlu ya Xikwembu lowu a wu endleleke Solomoni: 
12 timhandze timbirhi ni tinhloko timbirhi ta swirhendzevutana leti ngi ti ri etinhleni ta timhandze; ni mitirho mimbirhi leyi lukiweke ku funengeta tinhloko letimbirhi ta swirhendzevutana leti ngi ti ri etimhandzeni, 
13 ni magirenada ya 400 ya mitirho mimbirhi leyi lukiweke, tinxaxa timbirhi ta magirenada eka ntirho wun'wana ni wun'wana ku funengeta tinhloko letimbirhi ta swirhendzevutana leti ngi ti ri etinhleni ta timhandze; 
14 a endla ni switikirheto, ni mikamba ehenhla ka swona; 
15 ni lwandle leri nga rin'we, ni tihomu ta 12 leti ngi ti ri ehansi ka rona; 
16 ni timbita, ni tifoxolo, ni tiforoko, ni swigotso hinkwaswo swa swona. Huramu-Abi a swi endlela hosi Solomoni hi koporo leyi vangamisiweke, swi ri swa yindlu ya Yehovha. 
17 Hosi yi va lerisa ku swi chulula ebanyini ra Yordani, emisaveni ya vumba, exikarhi ka Sukoti na Sereda. 
18 Solomoni a endla swigotso leswi, swi tele ngopfungopfu, hikuva a va lavisisanga ku tika ka koporo.
19 Solomoni a endla ni swingolongondzwana hinkwaswo swa yindlu ya Xikwembu: yi nga alitari ya Xikwembu, ni matafula ku veka swinkwa ehenhla ka wona; 
20 ni tikandelari ta nsuku lowunene, ni mavoningo ya tona, lawa va ma lumekaka hi nawu emahlweni ka vukwetsimelo, 
21 ni swiluva ni mavoningo, ni swikero swa mavoningo, swi ri swa nsuku lowunene ngopfu; 
22 ni mikwana, ni mindzheko, ni mikombe, ni timbita ta ndzilo, swi ri swa nsuku lowunene. Loko yi ri nyangwa ya yindlu, ni timbanti ta yona ta le ndzeni, enyangweni ya xikwetsimisiso, ni timbanti ta yindlu enyangweni ya tempele, ti ri ta nsuku.
2 TIKRONIKA 5
01 Kuteloko ntirho hinkwawo lowu Solomoni a wu endleleke yindlu ya Yehovha wu herile, Solomoni a tisa leswi Davhida, tata wa yena, a swi hlawuleke: yi nga silivhere, ni nsuku ni swigotso hinkwaswo, kutani a swi veka exumeni xa yindlu ya Xikwembu.
2 Kavaloko Solomoni a hlengeleta eYerusalema, vakulukumba va Israele, ni tihosana hinkwato ta tinyimba, ni tihosana ta tindlu ta vana va Israele, ku ya teka emutini wa Davhida lowu nga Siyoni, areka ya ntwanano wa Yehovha, ni ku yi tlhandlukisa. 
3 Vanhu hinkwavo va Israele va hlengeletana ni hosi enkhubyeni, a yi ri n'hweti ya ntlhanu na timbirhi. 
4 Vakulukumba va Israele, kuteloko va fikile, Valevhi va rhwala areka; 
5 kutani va tlhandlukisa areka ni Tabernakela ya nhlengeletano, ni swigotso hinkwaswo leswi hlawuriweke leswi ngi swi ri eTabernakeleni, swi rhwariwa hi vaprista ni Valevhi. 
6 Kutani hosi Solomoni, ni nhlengeletano hinkwayo ya Israele leyi hlengeletaneke na yona, va yima emahlweni ka areka, va endla switlhavelo swa tinyimpfu ni swa tihomu leti nga hlayiwangiki hikwalaho ka vunyingi bya tona.
7 Kutani vaprista va nghenisa areka ya ntwanano wa Yehovha endhawini ya yona, evukwetsimelweni bya yindlu exikwetsimisisweni, ehansi ka timpapa ta tikerubu. 
8 Timpapa ta tikerubu ti tshambulutiwile endhawini ya areka, tikerubu ti ungamela areka ni mimpingu ya yona ehenhla. 
9 Mimpingu a yi lehile swonghasi leswaku tinhla ta yona ti voniwa emahlweni ka areka, emahlweni ka xikwetsimisiso; kambe a ti voniwanga hi le handle; areka yi va kona ku fika ni namuntlha. 
10 A ku nga ri na nchumu earekeni, loko swi nga ri swimphampha swimbirhi leswi Muxe a swi vekeke kona eHorebe, loko Yehovha a endla ntwanano ni vana va Israele, eku humeni ka vona Egipta.
11 Vaprista, kakuloko va huma exikwetsimisisweni (hikuva vaprista hinkwavo lava ngi va ri kona va tibasisile va nga landzanga nawu wa mitlawa); 
12 ni vayimbeleri hinkwavo va Valevhi, Asafa, Hemani, Yedutuni, ni vana va vona ni vamakwavo, va yimile evuxeni bya alitari, va ambele tinguvu ta ntsembyana va ri ni swiphambati ni magubu ni tiharipa; ekusuhi na vona, vaprista va 120 a va yimba tinanga; 
13 kutani lava yimbaka tinanga ni lava yimbelelaka a va fanela ku yimbelela swin'we, hi rito rin'we ku dzunisa ni ku vonga Yehovha; kutani, kakuloko va yimba tinanga ni swiphambati, ni timbila tin'wana ni loko va yimbelela, va ku: “Dzunisani Yehovha, hikuva i wa vunene, hikuva tintswalo ta yena ti kona hi masiku!” Kavaloko yindlu, yindlu ya Yehovha yi tatiwa hi papa; 
14 kutani vaprista va tsandzeka ku yima kona ku tirha ntirho hikwalaho ka papa; hikuva ku twala ka Yehovha a ku tatile yindlu ya Xikwembu.
2 TIKRONIKA 6
01 Kavaloko Solomoni a ku: “Yehovha u rhandzile ku aka emunyameni! 
2 Kutani mina ndzi akile yindlu laha u nga ta tshama kona, ni vuako laha u nga ta aka kona hi masiku.”
3 Kutani hosi yi hundzuluka, yi katekisa nhlengeletano hinkwayo ya Israele; nhlengeletano hinkwayo ya Israele a yi yimile. 
4 Kutani yi ku: “A ku dzunisiwe Yehovha, Xikwembu xa Israele, la vulavuleke hi nomu wa yena na tatana Davhida, a heta hi voko ra yena leswi a swi vuleke, loko a ku: 
5 ‘Ku sungula siku leri ndzi humeseke tiko ranga etikweni ra Egipta, a ndzi hlawulanga muti exikarhi ka tinyimba ta Israele ku aka kona yindlu leswaku vito ra mina ri va kona, kutani a ndzi hlawulanga munhu leswaku a va hosi ya tiko ranga ra Israele; 
6 kambe ndzi hlawurile Yerusalema, leswaku vito ra mina ri va kona, kutani ndzi hlawurile Davhida leswaku a fuma ehenhla ka tiko ranga ra Israele.’ 
7 Tatana Davhida u rhandzile ku akela vito ra Yehovha, Xikwembu xa Israele, yindlu; 
8 kambe Yehovha a ku eka Davhida, tata wanga: ‘Leswi u rhandzeke ku akela vito ra mina yindlu, u endlile swona hi ku swi rhandza, 
9 ntsena a hi wena loyi a nga ta aka yindlu, kambe i n'wana wa wena, la humeke exisutini xa wena, la nga ta akela vito ra mina yindlu.’ 
10 Yehovha u hetisile rito leri a ri vuleke; ndzi tivekile ematshan'weni ya tatana Davhida, ndzi tshamisile exiluvelweni xa Israele, hilaha Yehovha a nga vula hakona, kutani ndzi akele vito ra Yehovha, Xikwembu xa Israele, yindlu. 
11 Ndzi vekile kona areka laha ku nga ni ntwanano wa Yehovha, lowu a wu endleke ni vana va Israele.”
12 Kutani Solomoni a yima emahlweni ka alitari ya Yehovha, a langutene ni nhlengeletano hinkwayo ya Israele, kutani a tshambuluta mavoko ya yena; 
13 hikuva Solomoni a a endlile ndhawu ya ku yima eka yona ya koporo, a yi vekile exikarhi ka xivava; ku leha ka yona a swi ri swisungunhu swa ntlhanu, ni ku anama ka yona swisungunhu swa ntlhanu ni ku tlakuka ka yona swisungunhu swinharhu; a khandziya kona, kutani, kuteloko a khinsamile hi matsolo emahlweni ka nhlengeletano hinkwayo ya Israele, a tlakusela mavoko ya yena ehenhla, 
14 “Oho! Yehovha, Xikwembu xa Israele! A ku na Xikwembu lexi fanaka na wena, hambi ku ri ematilweni, hambi ku ri emisaveni: wena la hlayiselaka malandza ya wena lama fambaka emahlweni ka wena hi timbilu hinkwato ta vona, ntwanano ni tintswalo; 
15 hikuva u endlele nandza wa wena Davhida, tata wanga, leswi u n'wi tshembiseke swona; u vurisile hi nomu wa wena kutani hi voko ra wena u swi hetisile namuntlha. 
16 Oho! Yehovha, Xikwembu xa Israele! Sweswi, endlela nandza wa wena Davhida, tata wanga, leswi u n'wi byeleke swona loko u te: ‘U nga ka u nga pfumali ni siku ni rin'we emahlweni ka mina, munhu la tshamaka exiluvelweni xa Israele, loko kunene vana va wena va hlayisa tindlela ta vona, ku famba enawini wa mina hilaha u fambeke hakona emahlweni ka mina.’ 
17 Oho! Yehovha, Xikwembu xa Israele! A ku hetisiwe sweswi, rito leri u ri vuleke eka nandza wa wena, Davhida!
18 “Kambe xana kunene Xikwembu xi nga aka ni munhu emisaveni xana? Waswivo, matilo, ni matilo ya matilo ma nga ka ma nga ku ringani; swi tsandza ni yindlu leyi ndzi yi akeke! 
19 Oho! Yehovha, Xikwembu xanga! Amukela xikhongelo xa nandza wa wena ni ku kombela ka yena, u yingisa ku huwelela ni ku khongela loku nandza wa wena a ku humesaka emahlweni ka wena, 
20 leswaku mahlo ya wena ma hanyanya vusiku ni nhlekanhi, ma languta yindlu leyi ni ndhawu leyi u nga vula leswaku u ta veka vito ra wena kona; ni leswaku u yingisa xikhongelo lexi nandza wa wena a xi humeselaka ndhawu leyi. 
21 U ta yingisa ni mikhongelo ya nandza wa wena ni ya tiko ra wena ra Israele loko va khongela endhawini leyi; kutani wena u ta yingisa u ri etilweni endhawini ya vuako bya wena: u ta yingisa ni ku rivalela!
22 “Kungakuloko munhu a dyohela warikwavo, kutani va n'wi hlambanyisa leswaku a ta hlambanya emahlweni ka alitari ya wena, endlwini leyi, 
23 wena yingisa u ri ematilweni, u tirha, u avanyisa malandza ya wena; u kaneta la nga ni nandzu, u n'wi tlherisela enhlokweni ya yena hi mitirho ya yena, kambe u khanisa la lulameke, u n'wi tlherisela hi ku lulama ka yena!
24 “Kutakuloko tiko ra wena ra Israele ri hluriwa hi valala, hikuva ingi va ku dyohele; kungakuloko va tlhelela eka wena, va dzunisa vito ra wena, kutani va humesa mikhongelo ni ku kombela emahlweni ka wena endlwini leyi, 
25 wena yingisa u ri ematilweni, u rivalela xidyoho xa tiko ra wena ra Israele u va tlherisa etikweni leri u ri nyikeke vona ni vatata wa vona!
26 “Kutakuloko tilo ri pfariwa, ku nga ni mpfula hikuva a va ku dyohele, loko va khongela endhawini leyi, va dzunisa vito ra wena ni ku tshika swidyoho swa vona, hikuva ingi u va tsongahatile: 
27 wena, yingisa u ri etilweni, u rivalela malandza va wena ni tiko ra wena ra Israele swidyoho swa vona, hikuva u va dyondzisile ndlela leyinene leyi va faneleke ku famba ha yona, kutani u rhuma mpfula etikweni leri u ri nyikeke tiko ra wena ku va ndzhaka ya rona!
28 “Kutakuloko ndlala yi va kona etikweni, ni ntungu, ni mumu, ni ku bola ka mavele, ni tinjiya ta tinxakaxaka; kutakuloko valala va hlasela tiko ra wena emitini ya vona, ni loko makhombo ni vuvabyi bya tinxakaxaka byi va kona; 
29 kungakuloko munhu, hambi a ri mani na mani kumbe tiko hinkwaro ra wena ra Israele ri khongela, ri endla xikhongelo xihi ni xihi, kutani un'wana ni un'wana a tivula mbanga ya yena ni ku vaviseka ka yena, va ri karhi va tlakusa mavoko ya vona tlhelo ra yindlu leyi: 
30 wena, yingisa u ri ematilweni, laha u akeke kona, u rivalela; u nyika un'wana ni un'wana hi tindlela hinkwato ta yena, wena la tivaka mbilu ya munhu un'wana ni un'wana (hikuva wena ntsena u tiva timbilu ta vana va vanhu), 
31 va ta ku chava, va ta famba etindleleni ta wena hi masiku hinkwawo lawa va nga ta hanya etikweni leri u ri nyikeke vatata wa hina!
32 “Hambi a ri muluveri la nga riki wa tiko ra wena ra Israele, kambe a ta a sukile etikweni leri nga ekule hikwalaho ka vito ra wena lerikulu ni hikwalaho ka xandla xa wena xa matimba, ni voko ra wena leri tlakukeke, kungakuloko a khongela a ri karhi a languta tlhelo ra yindlu leyi: 
33 wena yingisa u ri ematilweni, laha u akeke kona, u tirha, u nyika muluveri loyi, hinkwaswo leswi a swi kombeleke eka wena, leswaku matiko hinkwawo ya misava ma tiva vito ra wena, ma ku chava kukotisa tiko ra wena ra Israele, ma ta tiva leswaku vito ra wena ri khongeriwa endlwini leyi ndzi yi akeke!
34 “Kutakuloko tiko ra wena ri huma nyimpi ku ya lwa ni valala va rona ri famba hi ndlela leyi u nga ta ri kombisa, kutani va ku khongela, va languta tlhelo ra muti lowu u wu hlawuleke, ni tlhelo ra yindlu leyi ndzi yi akeleke vito ra wena: 
35 yingisa u ri ematilweni, ku khongela ni ku kombela ka vona, u lulamisa timhaka ta vona!
36 “Kutakuloko va ku dyohele (hikuva a ku na munhu la nga dyohiki), kutani u va karihele, u va nyiketile valala, ni loko vahluri va vona va va yisile evukhumbini, va ri vakhomiwa etikweni leri nga ekule, hambi ekusuhi; 
37 loko va ku yingisa etikweni ra vukhumbi bya vona, loko va tlhelela eka wena va ku khongela etikweni ra vukhumbi bya vona, va ku: ‘Hi dyohile, hi endlile leswo biha, hi onhile’; 
38 kungakuloko va tlhelela eka wena hi timbilu hinkwato ta vona, ni mimoya hinkwayo ya vona, etikweni ra vukhumbi bya vona, laha va yisiweke kona; loko va ku khongela, va languta tlhelo ra tiko leri u ri nyikeke vatata wa vona, ni tlhelo ra muti lowu u wu hlawuleke, ni tlhelo ra yindlu leyi ndzi yi akeleke vito ra wena, 
39 yingisa u ri ematilweni, laha u akeke kona, mikhongelo ni ku kombela ka vona u lulamisa timhaka ta vona, u rivalela tiko ra wena leri ku dyoheleke.
40 “Oho, Xikwembu xanga! Sweswi mahlo ya wena a ma hanyanye, u yingisa hi tindleve ta wena xikhongelo lexi humesiweke endhawini leyi! 
41 Sweswi, Yehovha Xikwembu, pfuka u ta endhawini ya ku wisa ka wena, wena ni areka ya matimba ya wena! Yehovha Xikwembu, vaprista va wena a va funengetiwe hi ku hlayiseka, ni lava ku rhandzaka a va titsakele eku tsakeni ka vona. 
42 Oho! Yehovha Xikwembu, u nga cukumeti muhlawuriwa wa wena, anakanya tintswalo leti u ti endleleke Davhida, nandza wa wena!”
2 TIKRONIKA 7
01 Kuteloko Solomoni a hetile ku khongela, ndzilo wu xika hi le tilweni, wu hisa holokosta ni magandzelo, kutani ku kwetsima ka Yehovha ku tata yindlu. 
2 Vaprista va tsandzeka ku nghena endlwini ya Yehovha, hikuva ku kwetsima ka Yehovha a ku tatile yindlu ya Yehovha. 
3 Kutani vana va Israele hinkwavo va vona ndzilo ni ku kwetsima ka Yehovha loko swi xika endlwini, kutani va korhama ehansi emaribyeni, va khinsama va dzunisa Yehovha, va ku: “Hikuva i wa vunene, hikuva tintswalo ta yena hi leti nga heriki.”
4 Kutani hosi ni tiko hinkwaro va humesa magandzelo emahlweni ka Yehovha. 
5 Hosi Solomoni a humesa magandzelo ya tihomu ta 22 000, ni ya tinyimpfu ta 120 000. Hi mukhuva wolowo hosi ni tiko hinkwaro va khangula yindlu ya Xikwembu. 
6 Vaprista va yimile va tirha mitirho ya vona swin'we ni Valevhi, va ri ni timbila leti hlawuleriweke Yehovha, leti hosi Davhida a ti endleke ku dzunisa Yehovha, va ku: “Hikuva tintswalo ta yena hi leti nga heriki”; loko Davhida a dzunisa Yehovha ha tona; vaprista a va yimba tinanga va langutene na vona, kutani Vaisraele hinkwavo a va yimile.
7 Solomoni a hlawula ndhawu exikarhi ka xivava lexi nga emahlweni ka yindlu ya Yehovha; hikuva a humesa kona tiholokosta ni mafurha ya magandzelo ya ku khensa, hikuva alitari ya koporo leyi Solomoni a yi endleke a yi ringananga tiholokosta, ni mihlengo, ni mafurha.
8 Enkarhini wolowo Solomoni a endla nkhuvo hi masiku ya ntlhanu na mambirhi, a ri ni Vaisraele hinkwavo; vunyingi lebyikulu ngopfu byi hlengeletanile ku suka enyangweni ya Hamata, ku fika exinambyaneni xa Egipta. 
9 Hi siku ra ntlhanu na manharhu, va endla nhlengeletano leyi hlawuriweke; hikuva va khangurile alitari hi masiku ya ntlhanu na mambirhi, kutani va va ni nkhuvo hi masiku ya ntlhanu na mambirhi. 
10 Hi siku ra makume mambirhi na manharhu ra n'hweti ya ntlhanu na timbirhi, Solomoni a tlherisa tiko emitsongeni ya rona, va tsakile etimbilwini ta vona, hikuva Yehovha a a katekisile Davhida na Solomoni, na Israele, tiko ra yena.
11 Solomoni a heta yindlu ya Yehovha ni yindlu ya vuhosi, a hetisisa hinkwaswo leswi Solomoni a a rhandzile ku swi endla endlwini ya Yehovha ni le ndlwini ya yena.
12 Kutani Yehovha a humelela eka Solomoni nivusiku, a ku eka yena: “Ndzi yingisile ku khongela ka wena, kutani ndzi tihlawulele ndhawu leyi, yi va yindlu ya magandzelo. 
13 Kutakuloko ndzi pfala matilo, ku nga ni mpfula, ni loko ndzi lerisa tinjiya ku heta masimu, ndzi rhuma ni ntungu etikweni ranga, 
14 loko tiko ranga leri vito ra mina ri khongeriwaka ehenhla ka rona, ri titsongahata, loko va khongela, va lava mombo wa mina, va fularhela tindlela leto biha ta vona, ndzi ta va yingisa hi le tilweni, ndzi va rivalela swidyoho swa vona, ndzi horisa tiko ra vona. 
15 Sweswi, mahlo ya mina ma hanyanya, ni tindleve ta mina ti ta yingisa xikhongelo xa ndhawu leyi; 
16 hikuva sweswi, ndzi hlawurile, ndzi va ndzi kwetsimisa yindlu leyi, leswaku vito ra mina ri va kona hi masiku, ni leswaku mahlo ya mina ni mbilu ya mina yi va kona hilaha ku nga heriki. 
17 Na wena loko u famba emahlweni ka mina hilaha Davhida, tata wa wena, a fambeke hakona, ku endla hinkwaswo leswi ndzi ku leriseke swona, ni loko u hlayisa milawu ya mina ni ku lerisa ka mina, 
18 ndzi ta tiyisa xiluvelo xa vuhosi bya wena hilaha ndzi swi boheke hakona ni tata wa wena, Davhida, loko ndzi te: ‘U nga ka u nga pfumali, ni siku ni rin'we, munhu wa rixaka ra wena la fumaka Vaisraele.’ 
19 Kambe loko mi hundzuka, ni loko mi fularhela ku lerisa ka mina, ni milawu ya mina leyi ndzi yi vekeke emahlweni ka wena, kutani mi ya tirhela swikwembu swin'wana, mi khinsama emahlweni ka swona; 
20 ndzi ta mi tsuvula etikweni ra mina leri ndzi va nyikeke rona, ni yindlu leyi ndzi yi hlawuleleke vito ra mina, ndzi ta yi cukumeta ekule na mina, ndzi yi endla mitsheketo ni swihlekiso swa matiko hinkwawo. 
21 Loko yi ri yindlu leyi tlakukeke swonghasi mani na mani la nga ta hundza ekusuhi na yona, u ta hlamala a ku: ‘Xana Yehovha u endlele yini leswi, eka tiko leri ni ka yindlu leyi xana?’ ” 
22 Va ta hlamula, va ku: “Hi leswi va tshikeke Yehovha, Xikwembu xa vatata wa vona, loyi a va humeseke etikweni ra Egipta, va namarheleke swikwembu swin'wana, va khinsama emahlweni ka swona, va swi tirhela; hikwalaho ka swona u rhumele ehenhla ka vona makhombo lawa hinkwawo.”
2 TIKRONIKA 8
01 Loko ku hundzile malembe ya makume mambirhi, lawa Solomoni a akeke yindlu ya Yehovha ni yindlu ya yena ha wona, 
2 Solomoni a aka miti leyi Hiramu a yi nyikeke Solomoni, a akisa kona vana va Israele.
3 Solomoni a ya hlasela Hamata na Soba, a wu hlula. 
4 Kutani a aka Tadimora, emananga, ni miti hinkwayo ya vuhlayiselo leyi a yi akeke etikweni ra Hamata. 
5 A aka na Bet-Horoni wa le henhla, na Bet-Horoni wa le hansi, ma ri makhokholo lawa ngi ma ri ni rirhangu, ni timbanti ni tinghole, 
6 na Baalata ni miti hinkwayo ya vuhlayiselo leyi ngi yi ri ya yena, ni miti hinkwayo ya tigolonyi, ni miti ya vakhandziyi va tihanci, ni hinkwaswo leswi Solomoni a rhandzeke ku swi aka eYerusalema ni le Lebanoni ni le tikweni hinkwaro ra ku fuma ka yena.
7 Vanhu hinkwavo lava seleke va Vahiti, ni Vaamori, ni Vaperesi ni Vahivhi, ni Vayebusi lava nga riki Vaisraele, 
8 vatukulu va vona lava seleke endzhaku ka vona etikweni (hikuva vana va Israele a va va hetanga), Solomoni a va rhamba, va va vanhu va xibalo ku fika ni namuntlha. 
9 Kambe Solomoni a nga endlanga vana va Israele makhumbi ku tirha mitirho ya yena, hikuva a va ri vanhu va nyimpi, ni tindhuna ta yena, ni tindhuna ta lava lwaka hi tigolonyi, ni ta lava khandziyaka tihanci.
10 Hi wona ntsengo wa tindhuna ta valanguteri lava vekiweke hi hosi Solomoni; a va ri va 250 lava ngi va ri ni ntirho wa ku langutela tiko. 
11 Solomoni a fambisa n'wana Faro endlwini leyi a n'wi akeleke, a huma emutini wa Davhida, hikuva a a ku: “Nsati wa mina a nga ka a nga aki endlwini ya Davhida, hosi ya Israele, hikuva tindhawu leti areka ya Yehovha yi ngheneke eka tona ti kwetsimile.”
12 Kavaloko Solomoni a humesela Yehovha tiholokosta ealitarini ya Yehovha leyi a yi akeke emahlweni ka nyangwa; 
13 a humesa magandzelo ya siku rin'wana ni rin'wana, hilaha Muxe a leriseke hakona, ma ri ya Tisavata, ni ya tin'weti letintshwa, ni ya mikhuvo, kanharhu hi lembe, enkhubyeni wa swinkwa leswo kala comela, ni le nkhubyeni wa mavhiki, ni le nkhubyeni wa mitsonga. 
14 Kutani a veka, hi ku lerisa ka Davhida, tata wa yena, mitlawa ya vaprista emitirhweni ya yona, ni Valevhi emitirhweni ya vona, ku dzunisa Yehovha ni ku tirha mitirho ya vona emahlweni ka vaprista siku rin'wana ni rin'wana; a veka ni valanguteri va tinyangwa, hi mitlawa ya vona enyangweni yin'wana ni yin'wana hikuva a ku ri ku lerisa ka Davhida, munhu wa Xikwembu. 
15 A va hambukanga eku leriseni ka hosi etimhakeni ta vaprista, ni ta Valevhi, ni ta xuma.
16 Ntirho hinkwawo wa Solomoni wu lunghisisiwa xisweswo ku fika siku masungulo ya yindlu ya Yehovha ma sunguriweke ku akiwa ha rona, ni ku fika siku leri yi hetisiweke ha rona; yindlu ya Yehovha yi hetisisiwa xisweswo.
17 Kavaloko Solomoni a ya Esiyoni-Gebere na Eloto, eribuwini ra lwandle, etikweni ra Edomu. 
18 Kutani Hiramu a n'wi rhumela hi malandza ya yena tingalava, ni malandza lama tivaka lwandle va ya eOfiri, ni malandza ya Solomoni, va teka kona titalenta ta nsuku ta 450, leti va ti tiselaka hosi Solomoni.
2 TIKRONIKA 9
01 Hosi ya wansati ya Xeba, kuteloko yi yingisile ku twala ka Solomoni, yi ta eYerusalema, ku ringa Solomoni hi mawetana; yi ta yi ri ni vanhu lavo tala ngopfu, ni tikamela leti rhwalaka mirhi ya risuna, ni nsuku wa ku tala, ni maribye ya risima. A ta eka Solomoni, kutani a n'wi byela hinkwaswo leswi ngi swi ri embilwini ya yena. 
2 Solomoni a n'wi hlamusela swivutiso swa yena hinkwaswo; a ku vanga ni xilo xin'we lexi fihleriweke Solomoni, lexi a nga n'wi hlamuselangiki.
3 Hosi ya wansati ya Xeba yi vona vutlhari bya Solomoni, ni yindlu leyi a yi akeke, 
4 ni swakudya swa tafula ra yena, ni tindlu ta malandza ya yena ni yindlu ya tindhuna ta yena, ni tinguvu ta tona, ni vatameri va mindzheko ya yena, ni tinguvu ta vona, ni ndlela yo tlhandluka leyi va tlhandlukaka ha yona endlwini ya Yehovha, kutani a va ni mahika, a ku eka hosi: 
5 “Hi tona kunene leti ndzi ti tweke etikweni ranga, ta ku vulavula ka wena, ni ta vutlhari bya wena! 
6 Kambe a ndzi pfumelanga leswi va swi vulaka, ndzi ko ndzi ta, ndzi swi vona hi mahlo ya mina. Kutani waswivo, a va ndzi byelanga hafu ya vukulu bya vutlhari bya wena; u tlula hinkwaswo leswi ndzi swi tweke. 
7 Ku katekile vanhu va wena! Ku katekile malandza ya wena lawa, lama yimaka hi masiku emahlweni ka wena, lama yingisaka vutlhari bya wena! 
8 A ku khensiwe Yehovha, Xikwembu xa wena, la titsakeleke ha wena ku ku veka exiluvelweni xa wena ku va hosi hi vito ra Yehovha, Xikwembu xa wena! Hikuva Xikwembu xi rhandzile Israele ku n'wi hanyisa hi masiku, kutani xi ku vekile hosi ehenhla ka vona ku lulamisa timhaka ni ku avanyisa.”
9 Kutani a nyika hosi titalenta ta nsuku ta 120, ni mirhi ya risuna leyi teleke ngopfu, ni maribye ya risima. A ka ha vanga na mirhi ya risuna kukotisa leyi hosi ya Xeba yi yi nyikeke hosi Solomoni.
10 Malandza ya Hiramu ni malandza ya Solomoni, lama nga tisa nsuku wa Ofiri ma tisile ni mirhi ya , ni maribye ya risima. 
11 Hosi yi endlela yindlu ya Yehovha ni yindlu ya hosi swibiyelo hi murhi wa , ni tiharipa, ni magubu ya swiyimbeleri. A va vonanga, ni siku ni rin'we, murhi lowotano etikweni ra Yuda.
12 Hosi Solomoni a nyika hosi ya wansati ya Xeba hinkwaswo leswi yi swi naveleke, ni hinkwaswo leswi yi swi kombeleke, ehandle ka leswi a yi nyikeke ematshan'weni ya leswi yi swi tiseleke hosi. Kutani yi tlhela yi muka etikweni ra yona ni malandza ya yona.
13 Ku tika ka nsuku lowu tshamaka wu fikela hosi Solomoni hi lembe rin'wana ni rin'wana, a ku ri ka titalenta ta 666 ta nsuku, 
14 ehandle ka leswi a swi kumeke hi vapindzuri, ni vaxavisi, ni tihosi hinkwato ta Arabiya, ni tindhuna ta tiko leti tiselaka Solomoni nsuku ni silivhere.
15 Hosi Solomoni a endla switlhangu leswikulu swa 200 swa nsuku lowu furiweke, xitlhangu xin'wana ni xin'wana xi furiwa hi tixikele ta 600 ta nsuku, 
16 a endla ni switlhangu leswitsongo swa 300 swa nsuku lowu furiweke, xitlhangu xin'wana ni xin'wana xi endliwa hi tixikele ta 300 ta nsuku; kutani hosi yi swi veka endlwini ya xihlahla xa Lebanoni.
17 Hosi yi endla ni xiluvelo lexikulu xa timhondzo ta tindlopfu, a xi nameka hi nsuku lowunene. 
18 Xiluvelo lexi a xi ri ni swikhandziyo swa ntlhanu na xin'we, ni vunavelo bya nsuku; a swi hlanganisiwa ni xiluvelo; a ku ri ni mavoko ematlhelweni mambirhi ya xitshamo; tinghala timbirhi a ti yimile ekusuhi ni mavoko, 
19 tinghala tin'wana ta khume na timbirhi a ti ri kona eswikhandziyeni swa ntlhanu na xin'we, ematlhelweni mambirhi. Xilo lexotano a xi endleriwanga vuhosi byin'wana ni siku ni rin'we.
20 Swinwelo hinkwaswo swa hosi Solomoni a swi ri swa nsuku, ni swibya hinkwaswo swa yindlu ya xihlahla xa Lebanoni a swi ri swa nsuku lowunene. A ku vanga na xibya xin'we xa silivhere; emasikwini ya Solomoni a ku vuriwanga nchumu hi silivhere. 
21 Hikuva hosi a yi ri ni tingalava leti yaka eTarxixi ni malandza ya Hiramu; kan'we hi malembe manharhu, tingalava ta Tarxixi a ti fika, ti tisa nsuku, ni silivhere, ni timhondzo ta tindlopfu, ni tifenhe, ni tiphikoko (mapavawu).
22 Hosi Solomoni a a tlula hi rifuwo ni vutlhari, tihosi hinkwato ta misava. 
23 Kutani tihosi hinkwato ta misava a ti lava ku vona Solomoni ku yingisa vutlhari bya yena, lebyi Xikwembu xi byi vekeke embilwini ya yena. 
24 Yin'wana ni yin'wana yi tisa nhlengo wa yona yi ri mitirho ya silivhere ni ya nsuku ni tinguvu, ni matlhari, ni mirhi ya risuna, ni tihanci, ni timula; a swi ri sweswo lembe rin'wana ni rin'wana.
25 Solomoni a a ri ni swidyelo swa tihanci swa 4 000, ni tigolonyi ni vakhandziyi va tihanci va 12 000; a va veka emitini ya tigolonyi, ni kusuhi ni hosi eYerusalema. 
26 A a fuma ehenhla ka tihosi hinkwato, ku suka enambyeni, ku fika etikweni ra Vafilista, ni le ndzilakaneni wa Egipta.
27 Hosi yi endla leswaku silivhere yi fana ni maribye eYerusalema, ni mirhi ya kedari yi tala kukotisa mikuwa leyi milaka erivaleni. 
28 Solomoni a a laveriwa tihanci eEgipta, ni le matikweni hinkwawo.
29 Leswi seleke swa timhaka ta Solomoni, leto sungula ni leta ku hetelela, xana a ti tsariwanga ebukwini ya Natani, muprofeta, ni le bukwini ya vuprofeta bya Ahiya wa Xilo, ni le ku hlavuteleni ka Ido, muprofeta, la bvumbheke timhaka ta Yerobuwamu, n'wana Nebati xana?
30 Solomoni a fuma eYerusalema, ehenhla ka Vaisraele hinkwavo, hi malembe ya mune wa makume. 
31 Kutani Solomoni a etlela ni vatata wa yena, va n'wi lahla emutini wa Davhida, tata wa yena; kutani Rhobuwamu, n'wanakwe, a fuma ematshan'weni ya yena.
2 TIKRONIKA 10
01 Rhobuwamu a ya eXikeme hikuva Vaisraele hinkwavo a va tile eXikeme ku n'wi veka hosi.
2 Yerobuwamu, n'wana Nebati, kuteloko a swi twile (hikuva a a ri eEgipta laha a a balekele kona hikwalaho ka hosi Solomoni), a tlhela hi le Egipta. 
3 Va rhuma vanhu, va ya n'wi vita, kutani Yerobuwamu ni Vaisraele hinkwavo va ta, va vulavula na Rhobuwamu, va ku: 
4 “Tata wa wena u hi rhwexe mpingu lowo tika, wena sweswi u nga vevukisa mitirho leyo nonon'hwa, ni mpingu lowo tika lowu tata wa wena a hi rhwexeke, kutani hi ta ku tirhela.” 
5 Yena a ku eka vona: “Tlhelani mi ya xwa masiku manharhu, kutani mi vuya eka mina.” Kutani tiko ri muka.
6 Hosi Rhobuwamu a vutisa vakulukumba lava tirheleke Solomoni, tata wa yena, loko a ha hanya, a ku eka vona: “Ndzi ta hlamurisa ku yini eka tiko leri xana?” 
7 Kavaloko va vulavula na yena, va ku: “Kungakuloko u endlela tiko leri hi vunene ni loko u va amukela hi tintswalo, u vulavula na vona hi vunene va ta ku tirhela hi masiku.”
8 Kambe Rhobuwamu a tshika marito lawa vakulukumba va n'wi byeleke wona, kutani a endla makungu ni majaha lama kuleke na yena, lama n'wi tirhelaka. 
9 A ku eka vona: “Hi nga hlamula yini eka tiko leri vulavuleke na mina, ri ku: ‘Vevukisa mpingu lowu tata wa wena a wu vekeke ehenhla ka hina’?” 
10 Majaha lama kuleke na yena ma n'wi hlamula, ma ku: “U ta vurisa sweswo eka tiko leri vulavuleke na wena, ri ku: ‘Tata wa wena u vekile ehenhla ka hina mpingu lowo tika, kambe wena, wu vevukise,’ u ta va byela sweswo u ku: ‘Xintihwana xa mina xi tlula xifungha xa tatana. 
11 Tatana u mi rhwexile mpingu lowo tika, kambe mina ndzi ta engeta ndzi wu tikisa; tatana u mi layile hi mikharisa, mina ndzi ta mi laya hi swipame!’ ”
12 Kutani Yerobuwamu ni tiko hinkwaro va ta eka Rhobuwamu siku ra vunharhu, hilaha hosi yi va byeleke hakona, loko yi te: “Tlhelani, mi ta vuya eka mina hi siku ra vunharhu.” 
13 Kutani hosi yi va hlamula hi ku nonon'hwa; hosi Rhobuwamu a tshika marito ya vakulukumba, 
14 kutani a vulavula na vona hilaha majaha ma n'wi byeleke hakona, yi ku: “Tatana u mi rhwexile mpingu lowo tika, kambe mina ndzi ta engeta ndzi wu tikisa; tatana u mi layile hi mikharisa, mina ndzi ta mi laya hi swipame.” 
15 Sweswo hosi a yi yingisangi tiko, hikuva a swi huma eka Xikwembu, leswaku Yehovha a hetisa rito leri a nga ri vula eka Yerobuwamu, n'wana Nebati, ha Ahiya, wa Xilo.
16 Vaisraele hinkwavo, kuteloko va vonile leswaku hosi a yi va yingisanga, va hlamula, va ku eka hosi: “Hi ni ku averiwa kwihi na Davhida xana? A hi na ndzhaka ni n'wana Yese! Vaisraele, tlhelelani emitsongeni ya n'wina! Sweswi wee Davhida, langutela yindlu ya wena!” Kutani Vaisraele hinkwavo va timukela ekaya ka vona. 
17 Loko va ri vana va Israele lava akeke emitini ya Yuda, Rhobuwamu a fuma ehenhla ka vona.
18 Kutani hosi Rhobuwamu a rhuma Hadorama, ndhuna ya xibalo; kambe vana va Israele va n'wi khandla hi maribye, a fa. Kutani hosi Rhobuwamu a hatlisa ku khandziya egolonyini, a tsutsumela eYerusalema.
19 Hi mukhuva wolowo Vaisraele va xandzukele yindlu ya Davhida ku fika siku leri.
2 TIKRONIKA 11
01 Rhobuwamu, kuteloko a fikile eYerusalema, a hlengeleta yindlu ya Yuda ni ya Benjamini, va ri vavanuna lava hlawuriweke va 180 000, lava humaka nyimpi; ku ya lwa ni Vaisraele, va ta tlherisela Rhobuwamu vuhosi. 
2 Kutani rito ra Yehovha ri ta eka Xemaya, munhu wa Xikwembu, ri ku: 
3 “Byela Rhobuwamu, n'wana Solomoni, hosi ya Yuda ni Vaisraele hinkwavo lava nga etikweni ra Yuda ni ra Benjamini, u ku eka vona: 
4 Yehovha u vurisa sweswo, a ku: ‘Mi nga tshuki mi khandziya ku ya lwa ni vamakwenu; tlhelani un'wana ni un'wana endlwini ya yena, hikuva mhaka leyi, yi huma eka mina.’ ” Kutani va yingisa marito ya Yehovha, va tlhela, va tshika ku ya lwa na Yerobuwamu.
5 Rhobuwamu a tshama eYerusalema, kutani a aka miti ya makhokholo etikweni ra Yuda. 
6 A aka Betlehema, na Etamu, na Tekowa, 
7 na Beta-Suru, na Soko, na Adulama, 
8 na Gati, na Marexa, na Zifi, 
9 na Adorayimi, na Lakixi, na Azeka, 
10 na Sora, na Ayaloni, na Hebroni; miti leyi a yi ri etikweni ra Yuda ni ra Benjamini; miti ya makhokholo. 
11 A tiyisa miti leyi, a veka kona tindhuna, kutani a hlengeleta kona swakudya, ni mafurha, ni vhinyo; 
12 a veka emutini wun'wana ni wun'wana switlhangu, ni mafumu, a tiyisa swinene miti leyi. Hikuva va Yuda ni va Benjamini a va ri va yena.
13 Vaprista ni Valevhi lava ngi va ri etikweni ra Israele hinkwaro, va sukela miti ya vona ku ya tshama na yena; 
14 Valevhi va tshika matikwana ya vona ni rifuwo ra vona, va ta etikweni ra Yuda na Yerusalema, hikuva Yerobuwamu ni vana va yena a va va humesile emitirhweni ya vona ya vuprista bya Yehovha; 
15 a tivekela vaprista va switsunga ni va swiphongo, ni va marhole, leswi a swi endleke. 
16 Valevhi va landziwa hi vanhu hinkwavo va tinxaka hinkwato ta Israele lava ngi va rhandza ku lava Yehovha, Xikwembu xa Israele; vona va ta eYerusalema, ku humesela Yehovha, Xikwembu xa vatata wa vona, magandzelo. 
17 Sweswo, va tiyisa vuhosi bya Yuda, va nyika Rhobuwamu, n'wana Solomoni, matimba, hi malembe manharhu, hikuva va famba endleleni ya Davhida ni ya Solomoni hi malembe manharhu.
18 Rhobuwamu a teka Mahalata, n'wana Yerimoto, n'wana Davhida, ni wa Abihayili, n'wana wa wansati wa Eliyabu, n'wana Yese. 
19 A n'wi velekela vana va xinuna, a ri Yewuxi, na Xemariya na Zahama. 
20 Endzhaku ka yena a teka Maaka, n'wana Abixalomu; yena a n'wi velekela Abiya, na Atayi, na Ziza na Xelomiti. 
21 Rhobuwamu a a rhandza Maaka, n'wana Abixalomu, ku tlurisa vasati va yena hinkwavo ni vasati lavatsongo; hikuva a a tekile vasati va 18 ni vasati lavatsongo va 60; a veleka vana va xinuna va 28, ni vana va xisati va 60. 
22 Rhobuwamu a veka Abiya, n'wana Maaka ku va hosi exikarhi ka vamakwavo hikuva a a rhandza ku n'wi endla hosi. 
23 A endla hi vutlhari, hikuva a hangalasa vana va yena va xinuna ematlhelweni hinkwawo ya Yuda ni ya Benjamini, ni le mitini hinkwayo ya makhokholo, a va nyika swakudya leswotala, kutani a va lavelela vasati lavo tala.
2 TIKRONIKA 12
01 Vuhosi bya Rhobuwamu, kuteloko byi tiyisiwile, ni loko a tiyile matimba, a tshika nawu wa Yehovha swin'we ni Vaisraele hinkwavo.
2 Hi lembe ra vuntlhanu ra hosi Rhobuwamu, Xixaka, hosi ya Egipta, a tlhandluka ku ta hlasela Yerusalema, hikuva a va dyohele Yehovha. 
3 A a ri ni tigolonyi ta 1 200, ni vakhandziyi va tihanci va 60 000, ni nyimpi leyi nga ta na yena ku suka eEgipta a yi ri leyikulu ngopfu, va ri Valibiya, ni va Suka, na Vaetiyopiya. 
4 A teka miti ya makhokholo leyi ngi yi ri ya Yuda, kutani a fika eYerusalema.
5 Kavaloko Xemaya, muprofeta, a ya eka Rhobuwamu ni ka tindhuna ta va Yuda leti hlengeletaneke eYerusalema, hi ku chava Xixaka, a ku eka vona: “Yehovha u vurisa sweswo, a ku: ‘Mi ndzi tshikile; na mina ndzi mi tshikile emavokweni ya Xixaka.’ ” 
6 Kutani tindhuna ta Israele ni hosi, va titsongahata, va ku: “Yehovha u lulamile!” 
7 Kuteloko Yehovha a vonile leswaku va titsongahata, rito ra Yehovha ri ta eka Xemaya, ri ku: “Va titsongahatile; ndzi nga ka ndzi nga va heti, kambe sweswi, ndzi ta va ponisa, kutani vukari bya mina byi nga ka byi nga teli Yerusalema ha Xixaka; 
8 kambe va ta n'wi tirhela, va ta tiva leswaku i yini ku ndzi tirhela, kumbe ku tirhela vuhosi bya matiko man'wana.”
9 Xixaka, hosi ya Egipta, a tlhandlukela eYerusalema, kutani a teka xuma xa yindlu ya Yehovha, ni xuma xa yindlu ya hosi; a teka hinkwaswo. A teka ni switlhangu swa nsuku leswi endliweke hi Solomoni. 
10 Hosi Rhobuwamu a endla ematshan'weni ya swona switlhangu swa koporo, kutani a swi veka emavokweni ya tindhuna ta vatsutsumi lava hlayisaka nyangwa ya yindlu ya hosi. 
11 Emikarhini hinkwayo leyi hosi yi nghenaka endlwini ya Yehovha, vatsutsumi va ta, va swi tamela, kutani va tlhela va ya swi veka endlwini ya vatsutsumi.
12 Kambe leswi Rhobuwamu a titsongahateke, Yehovha a tlherisa vukari bya yena, a nga n'wi hetelanga makumu; kambe a ku ri ni swilo leswinene etikweni ra Yuda.
13 Hosi Rhobuwamu a titiyisa Yerusalema, a fuma kona. Rhobuwamu a a ri ni malembe ya 41 loko a sungula ku fuma, kutani a fuma malembe ya 17 eYerusalema, muti lowu Yehovha a wu hlawuleke etinxakeni hinkwato ta Israele ku veka vito ra yena kona. Vito ra mana wa yena a a ri Naama wa ka Amoni. 
14 A endla leswo biha, hikuva a nga lavanga Yehovha hi mbilu hinkwayo ya yena.
15 Timhaka ta Rhobuwamu, leto sungula ni ta ku hetelela, xana a ti tsariwanga etimhakeni ta Xemaya, muprofeta, ni ta Ido, muvoni, tibukwini ta mavito ya tinyimba ta tiko xana? Emikarhini hinkwayo ku lwa a ku ri kona exikarhi ka Rhobuwamu na Yerobuwamu.
16 Rhobuwamu a etlela ni vatata wa yena, a lahliwa emutini wa Davhida. Kutani Abiya, n'wanakwe, a fuma ematshan'weni ya yena.
2 TIKRONIKA 13
01 Hi lembe ra 18 ra ku fuma ka Yerobuwamu, Abiya a sungula ku fuma ehenhla ka Yuda. 
2 A fuma malembe manharhu eYerusalema; vito ra mana wa yena a a ri Mikaya, n'wana Uriele, wa Gibeya. Ku lwa ku va kona exikarhi ka Abiya na Yerobuwamu. 
3 Abiya a huma nyimpi a ri ni vavanuna lava hlawuriweke va 400 000 ti ri tinhenha; Yerobuwamu a huma nyimpi ku lwa na yena, a ri ni vavanuna lava hlawuriweke va 800 000, ti ri tinhenha.
4 Kavaloko Abiya a yima enhlohlorhini ya ntshava ya Semarayimi leyi nga etintshaveni ta Efrayimi, a ku: “Wee Yerobuwamu, ni Vaisraele hinkwenu, ndzi yingiseni! 
5 A mi swi tivi leswaku Yehovha, Xikwembu xa Israele, u nyikile Davhida ni vana va yena vuhosi bya Israele hi ntwanano lowu tiyeke hi masiku? 
6 Kambe Yerobuwamu, n'wana Nebati, nandza wa Solomoni, n'wana Davhida, u pfukile kutani u xandzukele hosi ya yena; 
7 kutani vanhu lava nga riki va nchumu, vavanuna lavo biha, va hlengeletanile eka yena, va titiyisa ku hlula Rhobuwamu, n'wana Solomoni. Rhobuwamu a a ri lontshwa, a nga tiyangi mbilu, kutani a nga kumangi matimba emahlweni ka vona. 
8 Sweswi mi ehleketa ku kuma matimba emahlweni ka vuhosi bya Yehovha, lebyi nga emavokweni ya vana va Davhida; mi vunyingi lebyikulu, kutani mi ni marhole ya nsuku lawa Yerobuwamu a mi endleleke ku va swikwembu swa n'wina. 
9 Xana a mi hlongolanga vaprista va Yehovha, vana va Aroni ni Valevhi xana? Kutani mi tivekele vaprista kukotisa matiko man'wana. Mani na mani la taka ku hlawuleriwa, a ri ni nkunzi ni makhuna ya ntlhanu na mambirhi u vekiwa muprista wa lexi nga riki xikwembu. 
10 Loko hi ri hina, Yehovha i Xikwembu xa hina; a hi n'wi tshikanga, kutani vaprista lava tirhaka ntirho wa Yehovha, i vana va Aroni, ni Valevhi va tirha mitirho ya vona. 
11 Siku rin'wana ni rin'wana, nimixo ni madyambu, va hisela Yehovha tiholokosta ni mirhi ya risuna, va veka ni swinkwa swa xikombiso etafuleni leri tengeke va lumeka nimadyambu masiku hinkwawo mavoningo ya kandelari ya nsuku, hikuva hi hlayisa milawu ya Yehovha, Xikwembu xa hina, kambe n'wina mi n'wi tshikile. 
12 Kutani maswivo, Xikwembu xi na hina emahlweni ka hina, swin'we ni vaprista va xona, ni tinanga leti pfumaka ku ta pfumisela n'wina. Vana va Israele! Mi nga humi nyimpi ku lwa na Yehovha, Xikwembu xa vatata wa n'wina, hikuva mi nga ka mi nga hluli.”
13 Kavaloko Yerobuwamu a va rhendzela hi le ndzhaku hi vatumbeleri; kutani nyimpi ya yena yi langutana ni va Yuda lava rhendzeriweke hi le ndzhaku. 
14 Va ka Yuda va hundzuluka, kutani waswivo a va ri ni nyimpi emahlweni ni le ndzhaku. Kambe va huwelela eka Yehovha, ni vaprista va yimba tinanga; 
15 vanhu va Yuda va tlhava mukhosi, kutani kakuloko Vayuda va huwelela, Xikwembu xi lwa na Yerobuwamu ni Vaisraele hinkwavo, xi va hlula emahlweni ka Abiya ni va Yuda. 
16 Vana va Israele va tsutsuma emahlweni ka va Yuda, kutani Xikwembu xi va nyiketa emavokweni ya vona. 
17 Abiya ni tiko ra yena va va hlula ngopfu hikuva ku wile vavanuna va Israele lava hlawuriweke va 500 000, va tlhaveriwe ku fa. 
18 Vana Vaisraele va tsongahatiwa enkarhini wolowo, kambe vana va Yuda va tiyisiwa hikuva va tshembile Yehovha, Xikwembu xa vatata wa vona.
19 Abiya a hlongorisa Yerobuwamu, a n'wi tekela miti: eBetele, ni miti ya wona, na Yexana ni miti ya wona, na Efroni, ni miti ya wona. 
20 Yerobuwamu a nga ha kumanga matimba emasikwini ya Abiya; kutani Yehovha a n'wi ba, a fa. 
21 Kambe Abiya a kuma matimba; a teka vasati va 14, a veleka vana va xinuna va 22 ni vana va xisati va 16. 
22 Leswi seleke swa timhaka ta Abiya, leswi a swi endleke, ni leswi a swi vuleke swi tsariwile etimhakeni ta muprofeta Ido.
2 TIKRONIKA 14
01 Abiya a etlela ni vatata wa yena, va n'wi lahla emutini wa Davhida; kutani Asa, n'wana wa yena, a fuma ematshan'weni ya yena. Enkarhini wa yena, tiko ri etlela hi malembe ya khume.
2 Asa a endla leswinene ni leswi lulameke emahlweni ka Yehovha, Xikwembu xa yena. 
3 A susa tialitari ta valuveri, ni switsunga, a faya swifaniso, a mbundzuxa swifaniso swa Axera. 
4 Kutani a lerisa va Yuda ku lava Yehovha, Xikwembu xa vatata wa vona, ni ku hlayisa milawu ni swileriso. 
5 A susa switsunga ni timhandze ta dyambu emitini hinkwayo ya Yuda. Kutani tiko ri etlela emahlweni ka yena.
6 A aka miti ya makhokholo etikweni ra Yuda, hikuva tiko a ri etlele; a ku vanga na tinyimpi etikweni ra yena malembe lawa, hikuva Yehovha a n'wi nyikile ku wisa. 
7 A ku eka va Yuda: “A hi akeni miti leyi, hi yi rhendzela hi rirhangu, yi va ni makhokholo, ni timbanti, ni tinghole ta tona; tiko ra ha ri kona emahlweni ka hina, hikuva hi lavile Yehovha, Xikwembu xa hina; hi n'wi lavile, kutani u hi nyikile ku wisa ematlhelweni hinkwawo.” Kavaloko va aka, va tsaka. 
8 Asa a a ri ni nyimpi ya vavanuna va 300 000 va Yuda, lava tamelaka switlhangu ni mafumu, ni va 280 000 va Benjamini lava tamelaka tinhlungula, va karhi va copa hi vurha hinkwavo a ti ri tinhenha.
9 Kutani Zera, wa Mukuxi, a huma nyimpi ku lwa na vona, a a ri ni vanhu va 1 000 000, ni tigolonyi ta 300, a fika eMarexa. 
10 Asa a huma nyimpi ku ya hlangana na yena, kutani va tilunghisela ku lwa enkoveni wa Sefata, ekusuhi na Marexa. 
11 Asa a khongela Yehovha, Xikwembu xa yena, a ku: “Oho Yehovha! Handle ka wena, a ku na un'wana la kotaka ku pfuna la nga riki na matimba loko a pfukiwa hi Lowa matimba. Hi pfune wee Yehovha, Xikwembu xa hina! Hikuva hi tshemba wena, kutani hi humile nyimpi hi vito ra wena ku ta lwa ni vunyingi lebyi. Hi wena Yehovha Xikwembu xa hina; u nga tshuki u hluriwa hi munhu!”
12 Kutani Yehovha a hlula Vakuxi emahlweni ka Asa ni le mahlweni ka va Yuda; kutani Vakuxi va tsutsuma. 
13 Asa ni tiko leri ngi ri ri na yena, va va hlongorisa ku fika eGerara, kutani ku dlayiwa Vakuxi lavo tala swonghasi, ku nga poni na un'we, hikuva va herisiwile emahlweni ka Yehovha ni le mahlweni ka nyimpi ya yena. Kutani va Yuda va kuma xuma lexo tala ngopfu; 
14 va hlasela miti hinkwayo leyi nga ekusuhi na Gerara, hikuva ku chava ka Yehovha a ku va khomile, va phanga miti hinkwayo hikuva a yi ri ni xuma lexikulu ngopfu. 
15 Va hlasela ni matshanga ya mitlhambi, kutani va famba ni tinyimpfu leto tala ngopfu, ni tikamela; va tlhelela eYerusalema.
2 TIKRONIKA 15
01 Moya wa Xikwembu wu va ehenhla ka Azariya, n'wana Odede, 
2 kutani a humelela emahlweni ka Asa, a ku eka yena: “Wee Asa, ni va Yuda hinkwenu, ni va Benjamini, ndzi yingiseni! Yehovha u na n'wina loko mi ri na yena; kungakuloko mi n'wi lava, u ta pfumela ku kumiwa hi n'wina; kambe loko mi n'wi tshika, u ta mi tshika. 
3 Enkarhini lowo leha, Israele u pfumarile Xikwembu lexi nga xona, ni muprista la dyondzisaka, ni nawu; 
4 kambe loko va ri eku chaveni, va hundzulukele eka Yehovha, Xikwembu xa Israele, va n'wi lavile, kutani va n'wi kumile. 
5 Emikarhini yoleyo vafambi a va nga ri na ku rhula, hikuva mikitsikitsi a yi tele exikarhi ka vaaki hinkwavo va matiko, 
6 tiko rin'wana ri pfukela tiko rin'wana, ni muti wun'wana wu pfukela muti wun'wana, hikuva Xikwembu xi va pfilunganya hi ku chava ka tinxakaxaka. 
7 Loko mi ri n'wina, tiyani timbilu; mavoko ya n'wina ma nga tshuki ma tsana, hikuva ntirho wa n'wina wu ta va ni hakelo.”
8 Asa, kuteloko a yingisile marito lawa ni ku profeta ka Odede, muprofeta, a tiya mbilu, kutani a susa manyala ya tiko hinkwaro ra Yuda ni ra Benjamini ni ya miti leyi a yi tekeke entshaveni ya Efrayimi, a pfuxa ni alitari ya Yehovha leyi ngi yi ri emahlweni ka nyangwa ya Yehovha.
9 Kutani a hlengeleta vanhu hinkwavo va Yuda, ni va Benjamini, ni va Efrayimi, ni va Manase, ni va Simiyoni lava akeke exikarhi ka vona; hikuva Vaisraele lavo tala a va tinyiketile eka yena hi ku va va vona leswaku Yehovha, Xikwembu xa yena, a a ri na yena. 
10 Va hlengeletana eYerusalema, hi n'hweti ya vunharhu ya lembe ra khume na ntlhanu ra ku fuma ka Asa. 
11 Siku rolero, va humesela Yehovha magandzelo lama humaka eka swifuwo leswi va swi tiseke, ti ri tihomu ta 700, ni tinyimpfu ta 7 000. 
12 Kutani va tiboha ku lava Yehovha, Xikwembu xa vatata wa vona, hi timbilu hinkwato ta vona ni mimoya hinkwayo ya vona; 
13 kutani mani ni mani la nga rhandziki ku lava Yehovha, Xikwembu xa Israele, a a fanele ku dlawa, hambi a ri lontsongo, hambi a ri lonkulu, hambi a ri wanuna, hambi a ri wansati. 
14 Kutani va tiboha eka Yehovha hi ku hlambanya hi rito lerikulu, ni ku huwelela ka ku tsaka, ni ku pfuma ka tinanga ni ka timhalamhala. 
15 Hinkwavo va Yuda va tsakela ku hlambanya loku, hikuva a va hlambanyile hi timbilu hinkwato ta vona, kutani va lavile Yehovha hi ku rhandza ka vona, kutani va n'wi kumile; kutani Yehovha u va nyikile ku wisa ematlhelweni hinkwawo.
16 Hambi a ri Maaka, mana wa yena, hosi Asa a n'wi humesa evuhosini bya yena, hikuva a endlele Axera xifaniso; Asa a mbundzuxa xifaniso xa yena, a xi fayetela, a xi hisa exinambyaneni xa Kedroni. 
17 Kambe switsunga a swi susiwanga etikweni ra Israele; hambiswiritano, mbilu ya Asa a yi tengile hi masiku hinkwawo ya yena, 
18 a tisa endlwini ya Xikwembu, swilo leswi hlawuriweke hi tata wa yena na yena; yi ri silivhere, ni nsuku, ni mikambana.
19 A ku vanga na nyimpi ku fikela lembe ra 35 ra ku fuma ka Asa.
2 TIKRONIKA 16
01 Hi lembe ra 36 ra ku fuma ka Asa, Baaxa, hosi ya Israele, a tlhandlukela etikweni ra Yuda, a aka Rhama leswaku a ta sivela vanhu va Asa, hosi ya Yuda, ku huma ni ku nghena. 
2 Kavaloko Asa a humesa silivhere ni nsuku exumeni xa yindlu ya Yehovha ni xa yindlu ya hosi, kutani a swi rhumela Bene-Hadada, hosi ya Siriya, la akeke eDamaska, a ku: 
3 “Ku ni xinakulobye exikarhi ka mina na wena, ni le xikarhi ka tatana ni tata wa wena. Waswivo, ndzi ku rhumela silivhere ni nsuku; famba u onha xinakulobye xa wena, na Baaxa, hosi ya Israele, leswaku a ndzi sukela.” 
4 Bene-Hadada a yingisa hosi Asa, kutani a rhuma tindhuna ta nyimpi ya yena ku ya lwa ni miti ya Israele va hlasela Iyoni, na Dani, na Avele-Mayimi, ni tindlu hinkwato ta matlhari ta miti ya Neftali. 
5 Baaxa, kuteloko a swi twile, a tshika ku aka Rhama, a tshika ni mitirho ya yena. 
6 Hosi Asa a vitana va Yuda hinkwavo, kutani va ya teka maribye ya Rhama ni timhandze leti Baaxa a akeke ha tona, va aka Geba na Mispa ha swona.
7 Enkarhini wolowo, Hanani, muvoni, a ta eka Asa, hosi ya Yuda, a ku eka yena: “Leswi u tshembeke hosi ya Siriya, u nga tshembangiki Yehovha, Xikwembu xa wena, hikwalaho ka swona, nyimpi ya hosi ya Siriya yi chupukile emavokweni ya wena. 
8 Xana nyimpi ya Vaetiyopiya ni Valibiya a yi vanga leyikulu ngopfu, va ri ni vunyingi lebyikulu ngopfu bya tigolonyi ni vakhandziyi va tihanci xana? Kambe leswi u tshembeke Yehovha, u va nyiketile emavokweni ya wena. 
9 Hikuva mahlo ya Yehovha ma fambafamba emisaveni hinkwayo ku tiyisa lava nga va yena hi timbilu hinkwato ta vona. U endlile hi vuhunguki emhakeni leyi, hikuva ku sungula sweswi, u ta va ni tinyimpi.” 
10 Kavaloko Asa a karihela muvoni, a n'wi nghenisa ekhotsweni, hikuva a a n'wi karihele emhakeni leyi. Enkarhini wolowo Asa a xanisa van'wana va tiko.
11 Timhaka ta Asa, leto sungula ni ta ku hetelela, ti tsariwile ebukwini ya tihosi ta Yuda ni ta Israele. 
12 Hi lembe ra 39 ra ku fuma ka yena, Asa a vabya hi milenge, hi vuvabyi lebyo leva ngopfu, kambe ni le vuvabyini bya yena, a nga lavanga Yehovha, kambe a lava tin'anga.
13 Asa a etlela ni vatata wa yena, a fa hi lembe ra 41 ra ku fuma ka yena, 
14 va n'wi lahla esirheni leri a ticeleleke rona emutini wa Davhida. Va n'wi lata esangwini leri teleke hi mirhi ya risuna, ni tinxaka hinkwato ta mirhi leyi hlanganisiweke hi vutlhari; kutani va n'wi hisela mirhi ya risuna ya ku tala ngopfu.
2 TIKRONIKA 17
01 Yoxafati, n'wanakwe, a fuma ematshan'weni ya yena, a tiya mbilu hikwalaho ka Israele; 
2 a veka mavandla emitini hinkwayo ya makhokholo ya Yuda, a ya veka ni le tikweni ra Yuda ni le mitini ya Efrayimi leyi nga tekiwa hi Asa, tata wa yena.
3 Yehovha a va na Yoxafati, hikuva a fambile etindleleni to sungula ta Davhida, tata wa yena; a nga lavanga va Baali, 
4 hikuva a a lava Xikwembu xa tata wa yena, a famba emilawini ya xona, ku nga ri hi mukhuva wa Vaisraele. 
5 Kutani Yehovha a tiyisa vuhosi evokweni ra yena, va Yuda hinkwavo va luva eka Yoxafati; a va ni rifuwo lerikulu ni ku twala lokukulu. 
6 Mbilu ya yena yi tiyisiwa etindleleni ta Yehovha a ko a susa switsunga ni swifaniso etikweni ra Yuda.
7 Hi lembe ra vunharhu ra ku fuma ka yena, a rhuma tindhuna ta yena, a ri Bene-Hayili, na Obadiya, na Zakariya, na Netanele, na Mikaya ku ya dyondzisa emitini ya Yuda; 
8 a rhuma na vona Valevhi, a a ri Xemaya, na Netaniya, na Zebadiya, na Asahele, na Xemiramoto, na Yonatani, na Adoniya, na Tobiya, na Tobi-Adoniya, va ri Valevhi; ni vaprista Elixama na Yehoramu a va ri na vona. 
9 Va dyondzisa etikweni ra Yuda, va ri ni buku ya nawu wa Yehovha; va ya hi miti hinkwayo ya Yuda, va dyondzisa tiko.
10 Xichavo xa Yehovha xi va eku fumeni ka matiko hinkwawo lama rhendzeleke Yuda hi le xikarhi, kutani a va humanga nyimpi ku lwa na Yoxafati. 
11 A ku ri ni Vafilista van'wana lava tiseleke Yoxafati mihlengo ni mali ya ndzuvo; hambi va ri Maarabu va n'wi tisela swifuwo leswitsongo, ma ri makhuna ya 7 700 ni swiphongo swa 7 700. 
12 Yoxafati a ya emahlweni hi ku kula, a fika eku hetisekeni; a aka tindlu ta vuhosi ni miti ya xuma etikweni ra Yuda. 
13 A a ri ni mitirho leyo tala emitini ya Yuda, ni vanhu va nyimpi, ti ri tinhenha eYerusalema.
14 Hi wona ntsengo wa vona hi tindlu ta vatata wa vona. Eka Yuda, tindhuna ta khume ra madzana; Adina a yi ri ndhuna leyikulu, a a ri ni tinhenha ta 300 000; 
15 kusuhi na yena, ndhuna Yohanani, a a ri ni vavanuna va 280 000; 
16 kusuhi na yena, Amasiya, n'wana Zikri, la tinyiketeke Yehovha hi ku rhandza ka yena, a a ri ni tinhenha ta 200 000.
17 Eka va Benjamini: Eliyada, wanuna wa matimba, la ngi a ri ni vavanuna lava tamelaka mavurha ni tinhlungula, va 200 000; 
18 kusuhi na yena Yozabadi, la ngi a ri ni vavanuna lava hlomaka va 180 000. 
19 Hi vona lava tirheleke hosi, ehandle ka lava vekiweke hi hosi emitini ya makhokholo, etikweni hinkwaro ra Yuda.
2 TIKRONIKA 18
01 Yoxafati a a fuwile ngopfu, ni ku twala ka yena a ku ri lokukulu kutani a endla xinakulobye na Akabu hi ku tekana. 
2 Loko ku hundzile malembe man'wana, a ngirimela eka Akabu eSamariya; kutani Akabu a n'wi tlhavela ni tiko leri ngi ri ri na yena, tinyimpfu ni tihomu leto tala ngopfu, kutani a n'wi kucetela ku tlhandlukela eRamoto wa Giliyadi. 
3 Akabu, hosi ya Israele, a ku eka Yoxafati, hosi ya Yuda: “Xana u nga famba na mina eRamoto wa Giliyadi xana?” Yoxafati a ku eka yena: “Ndzi ta kotisa wena, ni vanhu va mina va ta kotisa vanhu va wena, ndzi ta huma nyimpi na wena.”
4 Yoxafati a ku eka hosi ya Israele: “Wa nga rhanga hi ku vutisa rito ra Yehovha.” 
5 Kavaloko hosi ya Israele yi hlengeleta vaprofeta, va ri vavanuna va 400, a ku eka vona: “Xana hi ta huma nyimpi ku ya lwa na Ramoto wa Giliyadi, kumbe ndzi nga yi-ke?” Kutani va ku: “Tlhandluka, Xikwembu xi ta wu nyiketa emavokweni ya hosi.” 
6 Kambe Yoxafati a ku: “Xana a ka ha ri na muprofeta wa Yehovha leswaku hi n'wi vutisa ha yena-ke?” 
7 Hosi ya Israele yi hlamula, yi ku eka Yoxafati: “Ka ha sele munhu un'we loyi hi nga vutisaka Yehovha ha yena, kambe ndza n'wi venga, hikuva a nga ndzi bvumbheli leswinene ni siku ni rin'we, kambe u ndzi bvumbhela leswo biha hi masiku; i Mikaya, n'wana Imila.” Yoxafati a ku: “Hosi yi nga tshuki yi vurisa sweswo!” 
8 Kutani hosi ya Israele yi vitana nandza, yi ku eka yena: “Ndzi vitanele sweswi, Mikaya, n'wana Imila.”
9 Hosi ya Israele, na Yoxafati, hosi ya Yuda, a va tshamisile un'wana ni un'wana exitshan'weni xa yena xa vuhosi, va ambarile tinguvu ta vuhosi; va tshamisile ehubyeni enyangweni ya Samariya; kutani vaprofeta hinkwavo a va bvumbha emahlweni ka vona. 
10 Kavaloko Sedekiyasi, n'wana Kenana, a tiendlela timhondzo ta nsimbhi, a ku: “Yehovha a vurisa sweswo, a ku: ‘Hi timhondzo leti u ta gotsola Vasiriya, u ko u va heta.’ ” 
11 Kutani vaprofeta hinkwavo va bvumbha sweswo, va ku: “Tlhandlukela eRamoto wa Giliyadi, u ta hlula; Yehovha u ta wu nyiketa emavokweni ya hosi.”
12 Nandza la fambeke ku ya vitana Mikaya, a vulavula na yena, a ku: “Waswivo, vaprofeta va va nomu wun'we ku bvumbhela hosi leswinene; rito ra wena a ri ve kukotisa rito ra un'wana wa vona, u vula leswinene!” 
13 Mikaya a hlamula, a ku: “Yehovha wa hanya! Ndzi ta vula leswi Yehovha a nga ta ndzi byela swona!”
14 Kavaloko a ta eka hosi, kutani hosi yi ku eka yena: “Wee Mikaya, xana hi ta huma nyimpi hi ya pfuka Ramoto wa Giliyadi, kumbe ndzi nga yi-ke?” A hlamula a ku: “Tlhandlukani, mi va mi hlula; va ta nyiketiwa emavokweni ya n'wina.” 
15 Hosi yi ku eka yena: “Ndzi ta ku hlambanyisa kangani leswaku u ndzi byela ntsena leswinene hi vito ra Yehova-ke?” 
16 Kutani Mikaya a ku: “Ndzi vonile Vaisraele hinkwavo va hangalakile etintshaveni, va kotisa tinyimpfu leti nga riki na murisi; kambe Yehovha a ku: ‘Vanhu lava, a va na n'wini, un'wana ni un'wana a a tlhele hi ku rhula endlwini ya yena!’ ”
17 Kavaloko hosi ya Israele yi ku eka Yoxafati: “Xana a ndzi ku byelanga leswaku a nga ndzi bvumbheli leswinene kambe leswo biha ntsena xana?”
18 Kutani Mikaya a ku: “Yingisani-ke rito ra Yehovha: Ndzi vonile Yehovha a tshamisile exiluvelweni xa yena, a ri ni vandla hinkwaro ra matilo ekusuhi na yena, exineneni ni le ximatsini. 
19 Kutani Yehovha a ku: ‘I mani la nga ta kanganyisa Akabu, hosi ya Israele, leswaku a tlhandlukela eRamoto wa Giliyadi, a ya fela kona xana?’ Un'wana a hlamula leswo karhi, un'wana leswo karhi. 
20 Kavaloko moya wu huma, wu yima emahlweni ka Yehovha, wu ku: ‘Mina ndzi ta n'wi kanganyisa.’ Yehovha a ku eka wona: ‘Hi mukhuva wihi xana?’ 
21 Wu ku: ‘Ndzi ta huma, ndzi va moya wa vunwa emilon'wini ya vaprofeta hinkwavo va yena.’ Yehovha a ku: ‘U ta n'wi kanganyisa, u va u n'wi hlula; huma u ya endlisa sweswo.’ 
22 Sweswi, waswivo, Yehovha u nghenisile moya wa vunwa emilon'wini ya vaprofeta va wena hinkwavo lava, kambe Yehovha u vurile leswo biha ehenhla ka wena.”
23 Kavaloko Sedekiyasi, n'wana Kenana, a tshinelela Mikaya, a n'wi phakata rhama, a ku: “Xana moya wa Yehovha wu humise ku yini eka mina ku vulavula ha wena-ke?” 
24 Mikaya a n'wi hlamula, a ku: “U ta swi vona siku u nga ta huma ekamareni yin'wana ku ya tifihla ekamareni yin'wana.”
25 Kutani hosi ya Israele yi ku: “Khomani Mikaya mi n'wi yisa eka Amoni, ndhuna ya muti ni le ka Yowasi n'wana wa hosi; 
26 mi ku eka vona: ‘Hosi yi vurisa sweswo, yi ku: “Nghenisani munhu loyi ekhotsweni, mi n'wi phamela vuswa ni mati ya khombo, ndzi ko ndzi vuya hi ku rhula.” ’ ” 
27 Mikaya a hlamula, a ku: “Ku nga ku loko u vuya hi ku rhula, Yehovha a nga vulavulangi ha mina.” A engeta, a ku: “N'wina, matiko yingisani hinkwenu.”
28 Kavaloko hosi ya Israele yi tlhandlukela eRamoto wa Giliyadi na Yoxafati, hosi ya Yuda. 
29 Kutani hosi ya Israele yi ku eka Yoxafati: “Ndzi ta tihundzula ku huma nyimpi; kambe wena ambala mikhancu ya wena ya vuhosi.” Kutani hosi ya Israele yi tihundzula, kwalaho va huma nyimpi.
30 Hosi ya Siriya a yi lerisile tindhuna ta tigolonyi ta yena, yi te: “Mi nga tshuki mi pfuka munhu hambi lontsongo, hambi lonkulu, loko yi nga ri hosi ya Israele ntsena.” 
31 Tindhuna ta tigolonyi, kuteloko ti vonile Yoxafati, ti ku: “I hosi ya Israele!” Kutani va yi rhendzela ku yi pfuka, Kambe Yoxafati a huwelela, kutani Yehovha a n'wi ponisa; Xikwembu xi va kucetela ku n'wi sukela. 
32 Kuteloko tindhuna ta tigolonyi, ti vonile leswaku a yi nga ri hosi ya Israele, ti n'wi sukela ti n'wi tshika. 
33 Kavaloko munhu a copa nseve hi vurha, a tlhava hosi ya Israele, a nga yi tivanga, a yi tlhava laha tinsimbhi ta xisirhelo xa yena ti hlanganaka kona. Akabu a ku eka muchayeri wa yena: “Hundzuluka, u ndzi humesa enyimpini, hikuva ndzi tlhaviwile.” 
34 Kambe ku lwa ku va lokukulu siku lero; hosi ya Israele yi yima egolonyini ya yena yi langutene ni Vasiriya ku fika nimadyambu; kakuloko dyambu ri pela, yi fa.
2 TIKRONIKA 19
01 Yoxafati, hosi ya Yuda, a tlhela hi ku rhula endlwini ya yena eYerusalema. 
2 Kavaloko Yehu, n'wana Hanani, muprofeta, a huma a ya hlangana na yena, a ku eka hosi Yoxafati: “Xana lowo biha u fanekele ku pfuniwa-ke, xana u rhandza lava vengaka Yehova-ke? Hikwalaho ka swona, Yehovha u ku karihele. 
3 Ntsena u kumiwile u ri ni timhaka letinene, hikuva u susile etikweni swifaniso swa Axera, u lavile Xikwembu hi mbilu hinkwayo ya wena.”
4 Yoxafati a tshama eYerusalema; kambe a engeta a huma, a famba exikarhi ka tiko, ku suka eBerexeba ku ya fika entshaveni ya Efrayimi, kutani a tlherisela vanhu eka Yehovha, Xikwembu xa vatata wa vona. 
5 A veka vaavanyisi etikweni, emitini hinkwayo ya makhokholo ya Yuda, emutini wun'wana ni wun'wana. 
6 A ku eka vaavanyisi: “Tivoneleni leswi mi nga ta swi endla, hikuva a mi avanyisi mi rhumiwa hi vanhu, kambe mi rhumiwa hi Yehovha, kutani u na n'wina loko mi ri karhi mi avanyisa. 
7 Sweswi, xichavo xa Yehovha a xi ve ehenhla ka n'wina; tivoneleni hilaha mi nga ta endla hakona, hikuva eka Yehovha, Xikwembu xa hina, a ku na vumbabva hambi ku ri ku ya hi nghohe ya vanhu, ni ku amukela tinyiko.”
8 Ni le Yerusalema, Yoxafati a veka Valevhi van'wana exikarhi ka vaprista, ni le xikarhi ka tihosana ta tindlu ta vatatana va Israele, etimhakeni ta Yehovha, ni le timhakeni ta ku hambana ka vanhu; hikuva a va vuyile eYerusalema. 
9 A va lerisa, a ku: “Mi ta endlisa sweswo hi ku chava Yehovha, mi va ni ku tshembeka, ni timbilu leto basa. 
10 Emhakeni yin'wana ni yin'wana leyi nga ta tisiwa eka n'wina hi vamakwenu lava akeke emitini ya vona, loko yi ri mhaka ya ku dlawa, ni ya nawu, hambi ya ku lerisa, kumbe ya marito, kumbe ya ku letela, mi ta va kombisa leswinene, leswaku va nga tshuki va dyohela Yehovha, ni leswaku mi nga kariheriwi swin'we ni vamakwenu. Mi ta endlisa sweswo leswaku mi nga tshuki mi va ni nandzu. 
11 Amariya, muprista lonkulu, u vekiwile ehenhla ka n'wina ku vulavula timhaka hinkwato ta Yehovha; na Zebadiya, n'wana Iximaele, hosana ya yindlu ya Yuda, u lerisiwile timhaka hinkwato ta hosi; kutani valanguteri lava nga ta mi pfuna, hi vona Valevhi. Tiyani timbilu, mi va mi tirha, kutani Yehovha u ta va ni munhu lonene!”
2 TIKRONIKA 20
01 Endzhaku ka sweswo, vana Vamowabu, ni vana Vaamoni, va ri ni Vamehuni van'wana, va ta pfuka Yoxafati ku lwa na yena. 
2 Va ta byela Yoxafati, va ku: “Vunyingi lebyikulu byi ta byi sukile eEdomu, ehase ka lwandle byi lava ku lwa na wena, kutani waswivo, va le Hasasoni-Tamara,” lowu nga Eni-Gedi. 
3 Yoxafati a chava, a tilunghisa ku lava Yehovha, kutani a lerisa va Yuda hinkwavo ku titsona swakudya. 
4 Kavaloko Vayuda va hlengeletana ku lava matimba eka Yehovha, va suka ni le mitini hinkwayo ya Yuda, va ta lava Yehovha.
5 Yoxafati a yima enhlengeletanweni ya va Yuda ni va Yerusalema, endlwini ya Yehovha, emahlweni ka xivava lexintshwa, 
6 kutani a ku: “Oho! Yehovha, Xikwembu xa vatata wa hina, a hi wena Xikwembu xa matilo, ni mufumi wa matiko hinkwawo xana? Evokweni ra wena ku ni matimba ni ntamu, a ku na munhu la tivaka ku lwa na wena. 
7 Oho! Xikwembu xa hina, a hi wena la hlongoleke vaaki va tiko leri emahlweni ka tiko ra wena ra Israele, ku ri nyika hilaha ku nga heriki eka rixaka ra Abrahama, loyi a ku rhandzeke xana? 
8 Va akile kona, kutani va akele vito ra wena vukwetsimelo kona, va te: 
9 ‘Kungakuloko hi humeleriwa hi khombo rin'wana, kumbe matlhari, ni ku avanyisa, kumbe ntungu, kumbe ndlala, hi ta yima emahlweni ka yindlu leyi, ni le mahlweni ka wena, hikuva vito ra wena ri le ndlwini leyi; ekhombyeni ra hina hi ta huwelela eka wena, kutani u ta hi yingisa, u va u hi ponisa.’ 
10 Sweswi, languta vana va Amoni, ni Vamowabu, ni va ntshava ya Seyira, lava u nga pfumelelangiki Vaisraele ku nghena eka vona loko va humile etikweni ra Egipta, hikuva va va hambukele va nga va hetanga, 
11 hi vona lava taka ku khensa hi ku hi hlongola endzhakeni leyi u hi ngheniseke eka yona! 
12 Oho! Xikwembu xa hina! Xana u nga ka u nga va avanyisi xana? Hikuva hi pfumala matimba emahlweni ka vunyingi lebyi, lebyikulu, lebyi taka ehenhla ka hina; loko hi ri hina, a hi tivi leswi hi nga ta swi endla, kambe mahlo ya hina ma langutela wena.”
13 Hinkwavo va Yuda a va yimile emahlweni ka Yehovha, hambi va ri vana va vona lavatsongo, ni vasati va vona, ni vana va vona va xinuna. 
14 Kutani moya wa Yehovha wu va ehenhla ka Yahaziele, n'wana Zakariya, n'wana Benaya, n'wana Yeyiele, n'wana Mataniya, Mulevhi, exikarhi ka vana va Asafa, 
15 a ri enhlengeletanweni, a ku: “N'wina hinkwenu, va Yuda, ni vaaki hinkwavo va Yerusalema, na wena hosi Yoxafati, yingisani! Yehovha u mi byela sweswo, a ku: ‘Mi nga tshuki mi chava, mi nga heli timbilu emahlweni ka vunyingi lebyikulu lebyi, hikuva nyimpi a hi ya n'wina, kambe i ya Xikwembu. 
16 Mundzuku, ngirimelani eka vona; vonani, va tlhandluka exitsungeni xa Sisi, mi ta hlangana na vona emakun'wini ya nkova lowu langutanaka ni mananga ya Yeruwele. 
17 A hi n'wina lava mi nga ta lwa emhakeni leyi; humani, mi va kona, kutani mi ta vona ku pona ka Yehovha, la nga na n'wina.’ N'wina, va Yuda ni va Yerusalema, mi nga chaveni, mi nga heli timbilu! Mundzuku, humani, mi ya hlangana na vona, Yehovha u ta va na n'wina.”
18 Kavaloko Yoxafati a khinsama, a wa hi mombo, kutani va Yuda hinkwavo ni vaaki va Yerusalema, va wela emahlweni ka Yehovha, va khinsama emahlweni ka Yehovha. 
19 Kutani Valevhi va vana va Kohata, ni va vana va Kora va pfuka ku tlangela Yehovha, Xikwembu xa Israele, hi rito lerikulu leri tlakukeke.
20 Siku leri tlhandlamaka, va pfuka nimixo, va huma etlhelo ra mananga ra Tekowa; kakuloko va huma, Yoxafati a yima kona, a ku: “Ndzi yingiseni, n'wina va Yuda, na n'wina vaaki va Yerusalema! Tshembani Yehovha, Xikwembu xa n'wina, mi ta tiyisiwa; tshembani vaprofeta va yena, mi ta humeleriwa hi ku kateka.” 
21 Kutani a endla makungu ni tiko leswaku va ta veka vanhu ku yimbelelela Yehovha ni ku n'wi dzunisa, va ambele tinguvu ta vuvombi leti hlawuliweke va ta rhangela nyimpi, va ku: “Dzunisani Yehovha, hikuva tintswalo ta yena hi leti nga heriki!”
22 Kutani kakuloko va sungula ku yimbelela hi ku tsaka ni ku dzunisa, Yehovha a vekela vana Vaamoni ni Vamowabu, ni va ntshava ya Seyira lava teke ku pfuka Yuda, varindzi, kutani va hluriwa. 
23 Kavaloko vana Vaamoni ni Vamowabu, va pfuka vaaki va ntshava ya Seyira, ku va dlaya ni ku va heta; kuteloko va hetile vaaki va Seyira, va pfunana ku herisana.
24 Va Yuda, kuteloko va fikile entsungeni lowu va vonaka mananga va ri ehenhla ka wona, va languta tlhelo ra vunyingi, kutani maswivo, a yi ri mitsumbu leyi weke ehansi ku nga ponangi munhu. 
25 Yoxafati ni tiko ra yena va ta ku va hluvula kutani va kuma exikarhi ka mitsumbu xuma lexo tala ni mitirho leyi pfumalekaka; va swi teka swi ri leswo tala swonghasi leswaku va tsandzeka ku swi rhwala hinkwaswo. Va phanga xuma hi masiku manharhu, hikuva a xi ri lexikulu ngopfu. 
26 Hi siku ra vumune va hlengeletana enkoveni wa Beraka (ku khensa), hikuva va khensile Yehovha kona; hikwalaho, va thyile ndhawu leyi, vito ra nkova wa Beraka, ku fika ninamuntlha. 
27 Kutani va Yuda hinkwavo ni va Yerusalema, va tlhela va muka eYerusalema hi ku tsaka, Yoxafati a ri emahlweni ka vona; hikuva Yehovha u va tsakisile hi ku va ponisa eka valala va vona. 
28 Va nghena eYerusalema, ni le ndlwini ya Yehovha, va ri ni magubu ni tiharipa ni tinanga. 
29 Kutani ku chava Xikwembu ku va eku fumeni hinkwako ka matiko ya matlhelo, loko va yingisa leswaku Yehovha u lwile ni valala va Israele. 
30 Kwalaho ku fuma ka Yoxafati ku va ni ku rhula, Xikwembu xi n'wi nyika ku wisa ematlhelweni hinkwawo.
31 Yoxafati a fuma ehenhla ka va Yuda. A a ri wa malembe ya 35 loko a sungula ku fuma, kutani a fuma malembe ya 25 eYerusalema; vito ra mana wa yena a a ri Azuba, n'wana Xilihi.
32 A famba endleleni ya tata wa yena, Asa a nga yi hambukanga, a tshama a endla leswi lulameke emahlweni ka Yehovha. 
33 Ntsena switsunga, a swi susiwanga, ni vanhu va tiko a va tiyanga ku lava Xikwembu xa vatata wa vona.
34 Leswi seleke swa timhaka ta Yoxafati, leto sungula ni ta ku hetelela, ti tsariwile etimhakeni ta Yehu, n'wana Hanani, ti nghenisiwile ebukwini ya tihosi ta Israele.
35 Endzhaku ka sweswo, Yoxafati, hosi ya Yuda, a endla xinakulobye na Ahaziya, hosi ya Israele, la nga tshama a endla leswo biha. 
36 A hlangana na yena ku aka tingalava ku ti rhuma eTarxixi, va aka tingalava Esiyoni-Gebere. 
37 Eliezere, n'wana Dodavhahu, wa Marexa, a bvumbha emahlweni ka Yoxafati, a ku: “Leswi u hlanganeke na Ahaziya, Yehovha u onhile ntirho wa wena.” Kutani tingalava ti onheka, ti tsandzeka ku ya Tarxixi.
2 TIKRONIKA 21
01 Yoxafati a etlela ni vatata wa yena, a lahliwa ni vatata wa yena, emutini wa Davhida; kutani Yehoramu, n'wanakwe, a fuma ematshan'weni ya yena.
2 A a ri ni vamakwavo va xinuna, vana va Yoxafati: a ri Azariya, na Yehiele, na Zakariya, na Azariya, na Mikaele, na Xefatiya, hinkwavo lava a va ri vana va Yoxafati, hosi ya Israele. 
3 Tata wa vona u va nyikile xuma lexikulu xa silivhere, ni xa nsuku, ni xa mitirho leyi pfumalekaka, swin'we ni miti ya makhokholo etikweni ra Yuda, kambe a a nyikile Yehoramu vuhosi, hikuva a a ri mativula. 
4 Yehoramu, kuteloko a kumile vuhosi bya tata wa yena, ni loko a titiyisile, a dlaya hi tlhari vamakwavo hinkwavo, hambi ti ri tihosana tin'wana ta Israele.
5 Yehoramu a a ri wa malembe ya 32 loko a sungula ku fuma; a fuma malembe ya ntlhanu na manharhu eYerusalema.
6 A famba endleleni ya tihosi ta Israele, hilaha yindlu ya Akabu yi endleke hakona, hikuva nsati wa yena a a ri n'wana wa Akabu; a endla leswo biha emahlweni ka Yehovha. 
7 Kambe Yehovha a nga rhandzanga ku heta yindlu ya Davhida, hikwalaho ka ntwanano lowu a wu endleke na Davhida, ni hikwalaho ka leswi a swi vuleke leswaku a ta n'wi nyika, ni vana va yena, rivoni hi masiku.
8 Enkarhini wa yena Edomu a tintshunxa eka Yuda, kutani va tivekela hosi. 
9 Kavaloko Yehoramu a huma ni tindhuna ta yena, ni tigolonyi ta yena hinkwato; kutani a pfuka nivusiku a hlula Vaedomu lava n'wi rhendzeleke, ni tindhuna ta tigolonyi. 
10 Va Edomu va sala va ntshuxekile eka Yuda ku fika namuntlha. Enkarhini wolowo, Libina a n'wi xandzukela, hikuva a fularhele Yehovha, Xikwembu xa vatata wa yena.
11 Na yena, a aka tindhawu leti tlakukeke etintshaveni ta Yuda; kutani a kucetela vaaki va Yerusalema, leswaku va tinyiketa vuoswi, a kanganyisa ni Vayuda. 
12 Ku fikile eka yena papila leri tsariweke i Eliya, muprofeta, ri te: “Yehovha, Xikwembu xa Davhida, tata wa wena u vurisa sweswo, a ku: ‘Leswi u nga fambangiki etindleleni ta Yoxafati, tata wa wena, ni le tindleleni ta Asa, hosi ya Yuda, 
13 kambe u fambile etindleleni ta tihosi ta Israele, u kuceterile va Yuda ni vaaki va Yerusalema, evuoswini, hilaha yindlu ya Akabu yi endleke hakona, kambe u dlayile ni vamakwenu va yindlu ya tata wa wena, lava ku tluleke hi vunene, 
14 waswivo, Yehovha u ta boxa mbanga leyikulu etikweni ra wena, u ta ba vana va wena ni vasati va wena, ni hinkwaswo leswi nga swa wena; 
15 loko u ri wena u ta biwa hi khombo lerikulu, byi nga vuvabyi bya marhumbu lebyi nga ta engeteleka, marhumbu ya wena ma ko ma huma hi matimba ya vuvabyi.’ ”
16 Yehovha a hlohlotela Vafilista ni Maarabu, lava akeke ekusuhi ni Vaetiyopiya, leswaku va ta pfuka Yehoramu; 
17 kutani va tlhandlukela etikweni ra Yuda, va nghena eka rona, va phanga xuma hinkwaxo lexi ngi xi ri endlwini ya hosi; va teka ni vana va yena, ni vasati va yena; ku nga sali na n'wana wa wanuna loko a nga ri Yowahazi, ndzisana ya vana va yena. 
18 Endzhaku ka sweswo hinkwaswo. Yehovha, a n'wi ba hi vuvabyi bya marhumbu lebyi nga horiki; 
19 vuvabyi byi engeteleka siku rin'wana ni rin'wana, kutani eku heleni ka lembe ra vumbirhi, marhumbu ya yena ma huma hi matimba ya vuvabyi, a fa, eku vavisekeni lokukulu. Tiko ra yena a ri n'wi hiselanga mirhi ya risuna hilaha va endleleke vatata wa yena hakona.
20 A a ri wa malembe ya 32 loko a sungula ku fuma, kutani a fuma malembe ya ntlhanu na manharhu eYerusalema. A fa, va nga twi ku vaviseka, kutani va n'wi lahla emutini wa Davhida, kambe ku nga ri emasirheni ya tihosi.
2 TIKRONIKA 22
01 Vaaki va Yerusalema, va veka Ahaziya, n'wana wa yena wa xigumandzeni a va hosi ematshan'weni ya yena; hikuva vandla leri ngheneke ni Maarabu emixaxeni, ri dlayile vana lavakulu hinkwavo va hosi. Kutani Ahaziya, n'wana Yehoramu, hosi ya Yuda, a sungula ku fuma. 
2 Ahaziya a a ri wa malembe ya 42 loko a sungula ku fuma, kutani a fuma lembe rin'we eYerusalema, vito ra mana wa yena a a ri Ataliya, n'wana Omri.
3 Na yena a famba etindleleni ta yindlu ya Akabu, hikuva mana wa yena, la ngi a ri wa huvo ya yena a n'wi hlohlotela ku endla leswo biha. 
4 A endla leswi biheke emahlweni ka Yehovha, hilaha va yindlu ya Akabu va endleke hakona; hikuva valavo a va ri va huvo ya yena endzhaku ka rifu ra tata wa yena, ku n'wi lovisa.
5 Hi ku susumetiwa hi vona, a suka a famba na Yoramu, n'wana Akabu, hosi ya Israele, va huma nyimpi ku ya lwa na Hazaele, hosi ya Siriya, eRamoto wa Giliyadi; kutani Vasiriya va tlhava Yoramu, 
6 a tlhela a muka eYizriele ku ya tshungula timbanga leti va n'wi tlhaveke tona eRhama loko a lwa na Hazaele, hosi ya Siriya. Ahaziya, n'wana Yoramu, hosi ya Yuda, a ngirimela eYizriele ku ya vona Yoramu, n'wana Akabu, hikuva a a vabya.
7 Hi ku rhandza ka Xikwembu, Ahaziya a lovisiwa hi leswi a teke eka Yoramu; hikuva, kuteloko a fikile, a huma nyimpi na Yoramu ku ya lwa na Yehu, n'wana Nimxi, loyi Yehovha a n'wi hlawuleke ku heta yindlu ya Akabu. 
8 Kutani, kakuloko Yehu a avanyisa yindlu ya Akabu, a kuma tindhuna ta Yuda, ni vana va vamakwavo va Ahaziya lava tirhelaka Ahaziya, a va dlaya. 
9 A rhuma vanhu, va ya lava Ahaziya, kutani va n'wi khoma eSamariya, laha a tumbeleke kona; va n'wi tisa eka Yehu, kutani va n'wi dlaya. Kambe va n'wi lahla, hikuva va ku: “I n'wana wa Yoxafati, la laveke Yehovha hi mbilu hinkwayo ya yena.” Kutani a ka ha salanga munhu wa yindlu ya Ahaziya la tivaka ku fuma.
10 Ataliya, mana wa Ahaziya, kuteloko a vonile leswaku n'wana wa yena u file, a pfuka, a heta rixaka hinkwaro ra yindlu ya tihosi ta Yuda. 
11 Kambe Yoxabati, n'wana wa wansati wa hosi, a teka Yowasi, n'wana Ahaziya, a n'wi susa exikarhi ka vana va hosi loko va va dlaya: kutani a n'wi nghenisa, yena ni muan'wisi wa yena, endlwini ya masangu. Hi mukhuva wolowo, Yoxabati, n'wana wa hosi Yehoramu, nsati wa Yehoyada muprista, a n'wi fihla emahlweni ka Ataliya, hikuva a a ri makwa Ahaziya, kutani Ataliya a nga n'wi dlayanga. 
12 Sweswo a fihliwa ekusuhi na vona endlwini ya Xikwembu, hi malembe ya ntlhanu na rin'we; kambe Ataliya a a fuma etikweni ra Yuda.
2 TIKRONIKA 23
01 Hi lembe ra ntlhanu na mambirhi, Yehoyada a tiya mbilu, a endla xinakulobye ni tindhuna ta dzana: a a ri Azariya, n'wana Yerohama, na Iximaele, n'wana Yohanani, na Azariya n'wana Obede, na Maaseya, n'wana Adaya, na Elixafati, n'wana Zikri. 
2 Va teka riendzo etikweni ra Yuda, kutani va hlengeleta Valevhi va miti hinkwayo ya Yuda ni tihosana ta tindlu ta vatatana va Israele va ta eYerusalema. 
3 Nhlengeletano hinkwayo yi endla xinakulobye ni hosi endlwini ya Xikwembu. Kutani Yehoyada a ku eka vona: “Hi loyi n'wana wa hosi, loyi a fanelaka ku fuma hilaha Yehovha a vuleke hakona ehenhla ka vana va Davhida. 
4 Mi ta endlisa sweswo: Ku avanyisa ka vunharhu ka n'wina lava nghenaka entirhweni hi siku ra Savata, va ri vaprista ni Valevhi, mi ta langutela tinyangwa; 
5 ku avanyisa kun'wana ka vunharhu ka n'wina mi ta va endlwini ya hosi, ni ku avanyisa kun'wana ka vunharhu, enyangweni ya Yesodi; kambe tiko hinkwaro ri ta yima eswivaveni swa yindlu ya Yehovha. 
6 Ku nga ka ku nga ngheni munhu endlwini ya Yehovha, loko va nga ri vaprista ni Valevhi lava nga entirhweni; vona va ta nghena, hikuva va hlawulekile; kutani tiko hinkwaro ri ta hlayisa ku lerisa ka Yehovha. 
7 Valevhi va ta rhendzela hosi, un'wana ni un'wana a tamele matlhari ya yena; kutani mani na mani la nga ta rhandza ku nghena endlwini, u ta dlawa; mi ta va ni hosi loko a nghena ni loko a huma.”
8 Valevhi ni va Yuda hinkwavo va endla hinkwaswo hilaha Yehoyada, muprista, a va leriseke hakona; un'wana ni un'wana a teka vanhu va yena lava nghenaka hi siku ra Savata, ni lava humaka hi siku ra Savata; hikuva Yehoyada, muprista, a nga tshunxanga mitlawa leyi humaka. 
9 Yehoyada, muprista, a nyika tindhuna ta madzana mafumu, ni tinhlungula, ni switlhangu leswi ngi swi ri swa hosi Davhida, leswi ngi swi ri endlwini ya Xikwembu. 
10 Kutani a yimisa tiko hinkwaro, un'wana ni un'wana a tamele tlhari ra yena; ku suka etlhelo ra xinene ra yindlu ku fika etlhelo ra ximatsi, ekusuhi ni alitari ni yindlu, va rhendzela hosi. 
11 Kavaloko va humesa n'wana wa hosi, va veka harhi ya vuhosi henhla ka yena, va n'wi nyika ni vumbhoni kutani va n'wi veka hosi; Yehoyada ni vana va yena va n'wi chela mafurha, va ku: “A ku hanye hosi!”
12 Ataliya, kuteloko a twile rito ra tiko leri tsutsumaka ni leri dzunisaka hosi, a ta, a nghena eka tiko endlwini ya Yehovha. 
13 Kutani a vona hosi yi yimile exiyimisweni xa yona enyangweni, tindhuna ni lava tamelaka tinanga a va ri kusuhi ni hosi; vanhu hinkwavo va tiko a va tsakile va yimba tinanga; vayimbeleri a va ri ni timbila, va fambisa tinsimu ta ku vonga. Kavaloko Ataliya a handzula tinguvu ta yena, a ku: “Ku xenga! Ku xenga!” 
14 Kutani Yehoyada, muprista, a lerisa tindhuna ta dzana leti fambisaka nyimpi, ku humela emahlweni, a ku eka vona: “N'wi humeseni etinxaxeni, mani na mani la nga ta n'wi landza u ta dlawa hi tlhari!” Hikuva muprista a a ku: “Mi nga tshuki mi n'wi dlaya endlwini ya Yehovha!” 
15 Kavaloko va xaxamelana ematlhelweni mambirhi ya yena, kutani a nghena hi nyangwa ya tihanci endlwini ya hosi; va n'wi dlaya kona.
16 Yehoyada a endla xinakulobye exikarhi ka yena ni tiko hinkwaro, ni hosi, leswaku va va tiko ra Yehovha. 
17 Kutani tiko hinkwaro ri nghena endlwini ya Baali, va ri mbundzuxa, va faya tialitari ta yena ni swifaniso swa yena, kambe va dlaya Matani muprista wa Baali, emahlweni ka tialitari. 
18 Yehoyada a veka valanguteri endlwini ya Yehovha, va ri hansi ka vaprista Va Valevhi, lava Davhida a vekeke mitlawa ya vona endlwini ya Yehovha ku humesa tiholokosta ta Yehovha, hilaha ku tsariweke hakona enawini wa Muxe va ri karhi va tsaka, va yimbelela hilaha Davhida a leriseke hakona. 
19 A veka valanguteri etinyangweni ta yindlu ya Yehovha, leswaku ku nga tshuki ku nghena munhu la nyamisiweke hi xilo xihi ni xihi. 
20 A teka ni tindhuna ta dzana, ni vakulukumba, ni valerisi va tiko, ni vanhu hinkwavo va tiko, kutani a xikisa hosi, yi suka endlwini ya Yehovha kutani va nghena endlwini ya hosi enyangweni leyi tlakukeke; kutani va tshamisa hosi exitshan'weni xa vuhosi. 
21 Vanhu hinkwavo va tiko va tsaka, kambe muti wu rhula loko va dlayile Ataliya hi tlhari.
2 TIKRONIKA 24
01 Yowasi a a ri wa malembe ya ntlhanu na mambirhi, loko a sungula ku fuma; a fuma malembe ya mune wa makume eYerusalema, Vito ra mana wa yena a a ri Sibiya, wa Berexeba. 
2 Yowasi a endla leswi lulameke emahlweni ka Yehovha eku hanyeni hinkwako ka Yehoyada, muprista. 
3 Yehoyada a n'wi tekisa vasati vambirhi, kutani a veleka vana va xinuna ni vana va xisati.
4 Endzhaku la sweswo Yowasi a anakanya ku tiyisa yindlu ya Yehovha. 
5 A hlengeleta vaprista ni Valevhi, kutani a ku eka vona: “Fambani emitini ya Yuda, mi hlengeleta mali etikweni hinkwaro ra Israele ku lunghisa yindlu ya Xikwembu xa n'wina, hi lembe rin'wana ni rin'wana; mi hatlisa emhakeni leyi.” Kambe Valevhi a va hatlisanga.
6 Kavaloko hosi yi vitana Yehoyada, muprista lonkulu, yi ku eka yena: “A ku lerisanga ha yini Valevhi leswaku va tisa ndzuvo lowu lerisiweke ehenhla ka nhlengeletano ya Israele hi Muxe, nandza wa Yehovha, wu huma etikweni ra Yuda ni le Yerusalema, wu va wa Tabernakela ya vumbhoni?” 
7 Hikuva Ataliya, munhu lowo biha, ni vana va yena, va phangile yindlu ya Xikwembu, swi tsandza ni mitirho hinkwayo leyi hlawuriweke ya yindlu ya Yehovha, va tirhele ha yona va Baali.
8 Kavaloko hosi yi lerisa leswaku va endla bokisi ku ri veka enyangweni ya yindlu ya Yehovha, ehandle. 
9 Kutani va tivisa etikweni ra Yuda ni le Yerusalema, leswaku va tisela Yehovha ndzuvo lowu lerisiweke ehenhla ka Israele emananga, hi Muxe, nandza wa Xikwembu. 
10 Tindhuna hinkwato ni tiko hinkwaro va tsakela mhaka leyi, kutani va tisa mali ya ndzuvo, va yi hoxa ebokisini va ko va heta. 
11 Kakuloko nkarhi wu fikile ku tisa bokisi leswaku ri kambiwa hi hosi, Valevhi va ri tisa, ni loko va vona leswaku mali yi tele, mutsari wa hosi, ni murhumiwa wa muprista lonkulu va chulula bokisi, kutani va ri tlherisa evutshan'weni bya rona; va tshama va endla sweswo hi siku rin'wana ni rin'wana, va hlengeleta mali leyo tala. 
12 Kutani hosi na Yehoyada va yi nyika mulanguteri wa mitirho ya yindlu ya Yehovha, kutani va rhamba vavatli va maribye, ni vaaki ku lunghisa yindlu ya Yehovha; va rhamba ni lava tirhaka hi tinhumbu ni koporo ku lunghisa yindlu ya Yehovha. 
13 Valanguteri va mitirho va tirha swinene, kutani mitirho yi ya emahlweni emavokweni ya vona; va pfuxa yindlu ya Xikwembu hi ku yima ka yona, va yi tiyisa. 
14 Kuteloko va hetile va tisa mali leyi seleke emahlweni ka hosi na Yehoyada; kutani va endla ha yona swigotso swa yindlu ya Yehovha, swi ri swibya swa ntirho ni swa magandzelo, ni mindzheko, ni swibya swin'wana swa nsuku ni swa silivhere. Va humesa tiholokosta hi masiku hinkwawo endlwini ya Yehovha, eku hanyeni hinkwako ka Yehoyada.
15 Yehoyada a dyuhala, a taleriwa hi masiku, kutani a fa; a a ri wa malembe ya 130 loko a fa. 
16 Va n'wi lahla emutini wa Davhida swin'we ni tihosi, hikuva a a endlile le swinene etikweni ra Israele, a tirhele Xikwembu ni yindlu ya xona.
17 Endzhaku ka rifu ra Yehoyada, tihosana ta Yuda ti ta, ti khinsama emahlweni ka hosi, kutani hosi yi va yingisa. 
18 Va tshika yindlu ya Yehovha, Xikwembu xa vatata wa vona, va tirhela swifaniso swa Axera ni swifaniso swin'wana; kavaloko Yehovha a karihela va Yuda ni va Yerusalema, hikuva a va dyohile emhakeni leyi. 
19 Yehovha a rhuma exikarhi ka vona vaprofeta lava va layaka ku va tlherisela eka yena; kambe a va va yingisanga. 
20 Kutani moya wa Xikwembu wu ta eka Zakariya, n'wana Yehoyada, muprista, a yima emahlweni ka tiko, a ku eka vona: “Xikwembu xi vurisa sweswo: ‘Xana mi tlulela yini milawu ya Yehovha? Mi nga ka mi nga kateki. Leswi mi tshikeke Yehovha, u mi tshikile na yena?’ ” 
21 Kavaloko va endla rhengu ku n'wi lovisa, kutani va n'wi khandla hi maribye exivaveni xa yindlu ya Yehovha, hi ku lerisa ka hosi. 
22 Hosi Yowasi a nga anakanyanga vunene lebyi Yehoyada, tata wa Zakariya, a n'wi endleleke byona; kambe a dlaya n'wana wa yena, Zakariya; loyi, kakuloko a fa, a ku: “Yehovha a a vonisise, a a lavisise!”
23 Lembe leri, kuteloko ri herile, nyimpi ya Vasiriya yi tlhandluka ku lwa na Yowasi, yi ta etikweni ra Yuda ni le Yerusalema; va dlaya exikarhi ka tiko tihosana hinkwato ta tiko, kutani va rhumela hosi ya Damaska xuma hinkwaxo xa vona. 
24 Hambi nyimpi ya Vasiriya yi fikile hi vanhu va nga ri vangani, Yehovha a nyiketa emavokweni ya vona, nyimpi leyikulu ngopfu, hikuva a va tshikile Yehovha, Xikwembu xa vatata wa vona; sweswo Vasiriya va avanyisa Yowasi.
25 Kuteloko va n'wi sukerile, hikuva va n'wi tshikile eku vavisekeni lokukulu, malandza ya yena ma endla rhengu hikwalaho ka ku dlawa ka vana va Yehoyada, muprista, kutani va n'wi dlaya esangwini ra yena, a fa. Va n'wi lahla emutini wa Davhida, kambe a va n'wi lahlanga vulahlelweni bya tihosi. 
26 Hi vona lava n'wi endleleke rhengu: a a ri Zabada, n'wana Ximeyata, wansati wa ka Amoni, na Yozabadi, n'wana Ximriti, wansati wa ka Mowabu.
27 Loko va ri vana va yena, ni vukulu bya ndzuvo lowu vekiweke ehenhla ka yena, ni ku lunghisiwa ka yindlu ya Xikwembu, timhaka leti, ti tsariwile etimhakeni ta buku ya tihosi. Kutani Amasiya, n'wanakwe, a fuma ematshan'weni ya yena.
2 TIKRONIKA 25
01 Amasiya a sungula ku fuma loko a ri wa malembe ya 25; kutani a fuma malembe ya 29 eYerusalema. Vito ra mana wa yena a a ri Yowadana, wa Yerusalema.
2 A endla leswi lulameke emahlweni ka Yehovha, ntsena ku nga ri hi mbilu hinkwayo ya yena. 
3 Kuteloko vuhosi bya yena byi tiyile, a dlaya malandza ya yena lama dlayeke hosi, tata wa yena; 
4 kambe a nga dlayanga vana va vona, hikuva a endla hilaha ku tsariweke hakona enawini, ebukwini ya Muxe, laha Yehovha a leriseke kona, a ku: “Vatatana va nga tshuki va dlayeriwa vana, ni vana va nga tshuki va dlayeriwa vatatana; kambe un'wana ni un'wana u ta dlayeriwa xidyoho xa yena.”
5 Amasiya a hlengeleta Vayuda, kutani a va xaxameta hi tindlu ta vatata wa vona hi tindhuna ta khume ra madzana, ni tindhuna ta dzana, ti ri ta tiko ra Yuda hinkwaro ni ra Benjamini; a tsala ni hinkwavo va malembe ya makume mambirhi ni le henhla ka wona; kutani a va kuma va ri vavanuna lava hlawuriweke lava humaka nyimpi, lava tamelaka tlhari ni xitlhangu, va ri 300 000. 
6 Kutani a rhamba vavanuna va Israele va 100 000, ti ri tinhenha, a va hakela hi titalenta ta dzana ta silivhere.
7 Kambe munhu wa Xikwembu a ta eka yena, a ku: “Oho, hosi! Nyimpi ya Israele yi nga tshuki yi huma na wena, hikuva Yehovha a nga tshami na Vaisraele, ni vana va Efrayimi hinkwavo. 
8 Kambe loko u famba na vona, hambi u tiya enyimpini, Xikwembu xi ta ku wisa emahlweni ka valala; hikuva Xikwembu xi ni matimba ku pfuna ni ku wisa.” 
9 Amasiya a ku eka munhu wa Xikwembu: “Ndzi ta endla yini emhakeni ya titalenta ta dzana leti ndzi ti nyikeke vandla ra Israele xana?” Munhu wa Xikwembu a hlamula, a ku: “Yehovha a nga ku nyika leswi tlurisaka ngopfu.” 
10 Kavaloko Amasiya a hlawula vandla leri humeke eka Efrayimi leswaku va timukela ekaya ka vona. Kambe va karihela ngopfu va Yuda va timukela ekaya ka vona hi vukari lebyikulu.
11 Amasiya a tiya mbilu, kutani a fambisa tiko ra yena enkoveni wa Munyu, a dlaya kona vanhu va 10 000 va vana va Seyira. 
12 Vana va Yuda va khoma van'wana va 10 000, va va yisa enhlohlorhini ya ntshava ya ribye, kutani va va hoxa ehansi; va phyandlasiwa hinkwavo.
13 Kambe vanhu va vandla leri Amasiya a ri tlheriseke leswaku va nga humi nyimpi na yena, va ya hlasela miti ya Yuda, ku suka eSamariya ku fika eBet-Horoni, va dlaya vanhu va 3 000, va phanga ni xuma lexikulu.
14 Amasiya, kuteloko a vuyile eku hlaseleni ka Vaedomu, a tisa swikwembu swa vana va Seyira a tivekela swona, swi va swikwembu swa yena; a khinsama emahlweni ka swona, a swi hisela mirhi ya risuna. 
15 Kavaloko Yehovha a karihela Amasiya, kutani a n'wi rhumela muprofeta la nga te eka yena: “U lavele yini swikwembu swa tiko leri, leswi nga ponisangiki tiko ra swona evokweni ra wena-ke?” 
16 Kakuloko a vulavula na yena, Amasiya a ku eka yena: “Xana va ku vekile wa huvo ya hosi-ke? Suka wena! Va ta ku dlayela yini-ke?” Kutani muprofeta a suka, a ku: “Ndza vona leswaku Yehovha u kanerile ku ku lovisa, hikuva u endlile mhaka leyi, kutani a ku yingisanga marito ya mina.”
17 Amasiya, hosi ya Yuda, kuteloko a endla makungu, a rhuma eka Yowasi, n'wana Yowahazi, n'wana Yehu, hosi ya Israele, a ku eka yena: “Tana hi ta vonana, hi langutana hi mahlo!” 
18 Kutani Yowasi, hosi ya Israele, a rhuma eka Amasiya, hosi ya Yuda, a ku eka yena: “Mutwa lowu nge Lebanoni wu rhumile eka murhi wa kedari lowu nge Lebanoni, wu ku: ‘Nyika n'wananga n'wana wa wena, a va nsati wa yena.’ Kutani swiharhi swa nhova leswi nge Lebanoni, swi hundza, swi kandziyela mutwa. 
19 U vurile, u ku: ‘Waswivo, ndzi hlurile Edomu,’ kutani mbilu ya wena yi ku kucetele ku tidzunisa; sweswi, tshama ekaya ka wena! Xana u nga lavela yini khombo leswaku u lovisiwa, wena, ni va Yuda na wena-ke?” 
20 Kambe Amasiya a nga n'wi yingisanga, hikuva mhaka leyi, a yi huma eka Xikwembu, ku va lovisa, hikuva a va lavile swikwembu swa Edomu. 
21 Yowasi, hosi ya Israele, a tlhandluka, kutani yena na Amasiya, hosi ya Yuda, va langutana hi mahlo, eBeta-Xemexe, lowu nga wa Yuda. 
22 Yuda a hluriwa emahlweni ka Israele, kutani va tsutsuma, un'wana ni un'wana ekaya ka yena. 
23 Yowasi, hosi ya Israele, a khoma Amasiya, hosi ya Yuda, n'wana Yowasi, n'wana Yowahazi eBeta-Xemexe, a n'wi yisa eYerusalema, kutani a mbundzuxa rirhangu ra Yerusalema, ku suka enyangweni ya Efrayimi, ku ya fika enyangweni ya yinhla, ku leha ka leswi mbundzuxiweke a swi ri swisungunhu swa mune wa madzana. 
24 A teka nsuku hinkwawo, ni silivhere, ni swibya hinkwaswo leswi ngi swi ri endlwini ya Xikwembu, eka Obede-Edomu, ni xuma xa yindlu ya hosi, a khoma ni vanhu, kutani a tlhelela eSamariya.
25 Amasiya, n'wana Yowasi, hosi ya Yuda a hanya malembe ya khume na ntlhanu, endzhaku ka rifu ra Yowasi n'wana Yowahazi, hosi ya Israele.
26 Leswi seleke swa timhaka ta Amasiya, leto sungula, ni leta ku hetelela xana a swi tsariwanga ebukwini ya tihosi ta Yuda ni ta Israele xana?
27 Ku sungula hi nkarhi lowu Amasiya a fularheleke Yehovha, ku endliwe makungu eYerusalema ku n'wi pfukela, kutani a balekela eLakixi. Va rhuma vanhu lava n'wi landzeke eLakixi, va n'wi dlaya kona. 
28 Va n'wi rhwala hi tihanci, kutani va n'wi lahla ni vatata wa yena emutini wa Yuda.
2 TIKRONIKA 26
01 Kavaloko tiko hinkwaro ra Yuda ri teka Uziya, la ngi a ri wa malembe ya 16, ri n'wi veka hosi ematshan'weni ya tata wa yena, Amasiya. 
2 Hi yena la pfuxeke Eloto, a wu tlherisela eku fumeni ka Yuda, loko hosi yi etlele ni vatata wa yona.
3 Uziya a a ri wa malembe ya 16 loko a sungula ku fuma, kutani a fuma malembe ya 52 eYerusalema; vito ra mana wa yena a a ri Yekoliya, wa Yerusalema. 
4 A endla leswi lulameke emahlweni ka Yehovha hinkwaswo hilaha Amasiya, tata wa yena, a endleke hakona. 
5 A chivirika ku lava Xikwembu eku hanyeni ka Zakariya, munhu la nga twisisa swivono swa Xikwembu; emasikwini hinkwawo lawa a laveke Yehovha ha wona, Xikwembu xi n'wi katekisa. 
6 A huma nyimpi ku ya lwa ni Vafilista, a mbundzuxa rirhangu ra Gati, ni rirhangu ra Yabine, ni rirhangu ra Axidodo; kutani a aka miti etikweni ra Axidodo ni ra Vafilista. 
7 Xikwembu xi n'wi pfuna ku hlula Vafilista ni Maarabu, lava akeke eGuri-Baali ni Vamehuni. 
8 Vaamoni a va humesela Uziya ndzuvo, kutani ku twala ka yena ku ya fika etlhelo ra Egipta, hikuva a a kuma matimba lamakulu.
9 Uziya a aka makhokholo eYerusalema, enyangweni ya yinhla, ni le nyangweni ya nkova ni le yinhleni, kutani a ma tiyisa. 
10 A aka makhokholo ni le mananga, a cela kona swihlovo leswo tala; hikuva a a ri ni mitlhambi leyo tala enkoveni ni le rivaleni, ni varimi, ni varimi va tivhinya etintshaveni ta Karmele, hikuva a a rhandza mitirho ya masimu.
11 Uziya a a ri ni nyimpi leyi tshamaka yi huma eku lweni; a va huma hi mitlawa leyi hlayiweke, hilaha va tsariweke hakona hi Yeyiele, mutsari, na Maaseya, mulanguteri; yi fambisiwa hi Hananiya, yin'wana ya tindhuna ta hosi. 
12 Ntsengo hinkwawo wa tihosana ta tindlu ta vatatana ni wa tinhenha, a va ri 2 600. 
13 Ehansi ka vona a ku ri ni nyimpi ya vavanuna va 307 500 lava lwaka hi matimba lamakulu ku pfuna hosi loko yi lwa ni valala va yona. 
14 Uziya a lavela vanhu va nyimpi hinkwayo leyi, switlhangu, ni matlhari, ni swihuku, ni swisirhelelo swa swifuva, ni mavurha, ni maribye ya swipelupelu. 
15 A endla eYerusalema swilo leswi nga swipelupelu leswi lunghisiweke hi tintlhari, swi vekiwa emakhokholweni, ni le tinhleni, ku hoxa miseve ni maribye lamakulu. Ku twala ka yena ku fika ekule, hikuva a a pfuniwa hi mukhuva lowu hlamarisaka, a ko a kuma matimba.
16 Kuteloko a kumile matimba, mbilu ya yena yi tikukumuxa yi ko yi n'wi lovisa; a dyohela Yehovha, Xikwembu xa yena, hi ku nghena etempeleni ya Yehovha ku hisa mirhi ealitarini ya mirhi ya risuna. 
17 Kavaloko Azariya, muprista, a nghena endzhaku ka yena, a ri ni vaprista va Yehovha va 80, ti ri tinhenha; 
18 kutani va arisa hosi Uziya, va ku eka yena: “A hi ntirho wa wena, Uziya, ku hisela Yehovha mirhi ya risuna! I ntirho wa vaprista, vana va Aroni, lava hlawuriweke ku hisa mirhi ya risuna. Huma evukwetsimelweni, hikuva u dyohile! Kutani ku nga ka ku nga vi ku dzuniseni ka wena emahlweni ka Yehovha Xikwembu.” 
19 Kavaloko Uziya a kariha, evokweni ra yena a a tamele ximbitana ku hisa mirhi; kutani kakuloko a karihela vaprista, nhlokonho wu humelela emombyeni wa yena, emahlweni ka vaprista, endlwini ya Yehovha, ekusuhi ni alitari ya mirhi ya risuna. 
20 Azariya, muprista lonkulu ni vaprista hinkwavo va n'wi languta, kutani maswivo, nhlokonho a wu ri emombyeni wa yena; va n'wi humesa hi ku hatlisa, na yena a angwetla a huma, hikuva Yehovha a a n'wi bile. 
21 Hosi Uziya a va wa nhlokonho ku fikela siku ra ku fa ka yena, a tshama endlwini ya vavabyi hi leswi ngi a ri wa nhlokonho, hikuva a siveriwile ku nghena endlwini ya Yehovha; kutani Yotamu, n'wana wa yena, a lerisa timhaka ta yindlu ya hosi, a ri karhi a avanyisa vanhu va tiko.
22 Leswi seleke swa timhaka ta Uziya, leto sungula ni leta ku hetelela, swi tsariwile hi muprofeta Esaya, n'wana Amotsi. 
23 Uziya a etlela ni vatata wa yena, kutani va n'wi lahla ni vatata wa yena ensin'wini ya masirha ya tihosi, hikuva a va ku: “I wa nhlokonho.” Kutani Yotamu, n'wana wa yena, a fuma ematshan'weni ya yena.
2 TIKRONIKA 27
01 Yotamu a a ri wa malembe ya 25 loko a sungula ku fuma, a fuma malembe ya 16 eYerusalema; vito ra mana wa yena a a ri Yeruxa, n'wana Sadoki. 
2 A endla leswi lulameke emahlweni ka Yehovha, hinkwaswo hilaha Uziya, tata wa yena a endleke hakona; ntsena a nga nghenanga etempeleni ya Yehovha. Kambe tiko ri ya emahlweni hi ku dyoha. 
3 Hi yena la nga aka nyangwa leyi tlakukeke ya yindlu ya Yehovha, a endla ni mitirho leyikulu erirhangwini ra Ofele. 
4 A aka miti entshaveni ya Yuda; a aka ni tindlu ta vuhosi, ni makhokholo eswihlahleni. 
5 A lwa ni hosi ya vana va Amoni, kutani a va hlula. Vana va Amoni va n'wi nyika lembe lero titalenta ta dzana ta silivhere, ni tikore ta 10 000 ta koro, ni ta 10 000 ta ; vana va Amoni va humesa ndzuvo wolowo hi lembe ra vumbirhi ni ra vunharhu. 
6 Yotamu a kuma matimba hikuva a tshama a famba emahlweni ka Yehovha, Xikwembu xa yena.
7 Leswi seleke swa timhaka ta Yotamu, ni tinyimpi hinkwato ta yena, ni mitirho hinkwayo ya yena, maswivo, swi tsariwile ebukwini ya tihosi ta Israele ni ta Yuda. 
8 A a ri wa malembe ya 25 loko a sungula ku fuma, kutani a fuma malembe ya 16 eYerusalema. 
9 Yotamu a etlela ni vatata wa yena, va n'wi lahla emutini wa Davhida; kutani Akazi, n'wana wa yena a fuma ematshan'weni ya yena.
2 TIKRONIKA 28
01 Akazi a a ri wa malembe ya 20 loko a sungula ku fuma, kutani a fuma malembe ya 16 eYerusalema. A nga endlanga leswi lulameke emahlweni ka Yehovha, kukotisa Davhida, tata wa yena, 
2 kambe a famba etindleleni ta tihosi ta Israele, a endlela va Baali swifaniso leswi chuluriweke. 
3 A hisa mirhi ya risuna enkoveni, wa vana va Hinomu, kutani a hisa vana va yena endzilweni, a landza manyala ya matiko lawa Yehovha a ma hlongoleke emahlweni ka vana va Israele. 
4 A tshama a humesa magandzelo ni ku hisa mirhi ya risuna etindhawini leti tlakukeke, ni le switsungeni, ni le hansi ka mirhi hinkwayo leyi hlukeke.
5 Kutani Yehovha, Xikwembu xa yena, a n'wi nyiketa emavokweni ya hosi ya Siriya; Vasiriya va n'wi hlula, va khoma vanhu va yena lavo tala va va yisa eDamaska. A nyiketiwa ni le mavokweni ya hosi ya Israele, a hluriwa ngopfu hi yena. 
6 Hikuva Peka, n'wana Remaliya, a dlaya hi siku rin'we, etikweni ra Yuda, vavanuna va 120 000, hinkwavo ti ri tinhenha, hikuva a va tshikile Yehovha, Xikwembu xa vatata wa vona. 
7 Kavaloko Zikri, wanuna wa matimba wa Efrayimi, a dlaya Maaseya, n'wana hosi, na Azirikama, ndhuna ya yindlu ya hosi, na Elikana, la landzeke hosi hi vukulukumba. 
8 Vana va Israele va khoma exikarhi ka vamakwavo vanhu va 200 000, va ri vavasati, ni varisanyana, ni vanhwanyana ku va endla makhumbi; va va tekela ni xuma lexikulu, kutani va yisa xuma eSamariya.
9 Muprofeta wa Yehovha a a ri kona, vito ra yena a a ri Odede, a huma ku ya hlangana ni nyimpi leyi tlhelaka eSamariya, a ku eka vona: “Maswivo, Yehovha, Xikwembu xa va tata wa n'wina, u karihele va Yuda, u va nyiketile emavokweni ya n'wina, mi va dlayile hi vukari, kutani mhaka leyi, yi fikile etilweni. 
10 Kutani sweswi, vana va Yuda lava ni va Yerusalema, mi rhandza ku va endla makhumbi ya n'wina ya xinuna ni ya xisati! Xana na n'wina a mi na nandzu emahlweni ka Yehovha, Xikwembu xa n'wina-ke? 
11 Sweswi, ndzi yingiseni, mi tlherisa vakhomiwa lava mi va khomeke exikarhi ka vamakwenu, hikuva vukari bya Yehovha byi le henhla ka n'wina.” 
12 Kavaloko van'wana exikarhi ka tihosana ta vana va Efrayimi, a ri Azariya, n'wana Yohanani, na Berekiya n'wana Mexilemoto, na Yehizikiya, n'wana Xalumi, na Amasa n'wana Hadilayi, va pfukela lava tlheleke enyimpini, 
13 va ku eka vona: “Mi nga ka mi nga nghenisi vakhomiwa lava halenu, hikuva mi rhandza ku engetela xidyoho xa hina ni milandzu ya hina, mi hi lavela nandzu emahlweni ka Yehovha hikuva nandzu wa hina wukulu, kutani vukari lebyikulu byi le henhla ka Israele.” 
14 Kutani lava hlomeke va tshika vakhomiwa ni xuma emahlweni ka tihosana, ni le mahlweni ka nhlengeletano hinkwayo. 
15 Kutani vavanuna lava vitaniweke hi mavito ya vona, va pfuka va teka vakhomiwa, va ambexa hinkwavo lava seleke, hi tinguvu ta le xumeni; va va ambexa, va va nyika tintanghu, va va nyika swakudya ni swakunwa, va va chela mafurha, va khandziyisa etimbhongolweni hinkwavo lava karheleke va va heleketa eYeriko, emutini wa micindzu, eka varikwavo; kutani va tlhela va muka eSamariya.
16 Enkarhini wolowo, hosi Akazi a rhumela eka tihosi ta Asiriya, a kombela ku pfuniwa hi vona. 
17 Na vona Vaedomu va ta, va lwa ni va Yuda, va khoma van'wana va vona. 
18 Kambe Vafilista va nghena emitini ya le nkoveni ni le dzongeni ra tiko ra Yuda, va teka Beta-Xemexe na Ayaloni, na Gederoti, na Soko, ni miti ya kona, na Timina, ni miti ya kona, na Gimizo, ni miti ya kona, va aka kona. 
19 Hikuva Yehovha a a tsongahatile Yuda hikwalaho ka Akazi, hosi ya Israele, hikuva a a tshunxile milawu hinkwayo etikweni ra Yuda, a a dyohele Yehovha hi swidyoho leswo tala. 
20 Kutani Tiglata-Pilezere, hosi ya Asiriya, a ta n'wi pfuka, a n'wi endla nala wa yena, a nga n'wi tiyisanga. 
21 Hikuva Akazi a phangile yindlu ya Yehovha ni tindlu ta vuhosi ni ta tihosana, kutani a nyika hosi ya Asiriya mihlengo; kambe a swi n'wi pfunanga nchumu.
22 Hambiloko a ri ekhombyeni, a engeta a dyohela Yehovha. 
23 Yena hosi Akazi a humesela swikwembu swa Damaska leswi n'wi hluleke, magandzelo, a ku: “Leswi swikwembu swa tihosi ta Siriya swi ti pfunaka, ndzi ta swi tlhavela magandzelo, swi ta ndzi pfuna.” Kambe swi pfuna ku n'wi lovisa swin'we ni Vaisraele hinkwavo. 
24 Akazi a hlengeleta swigotso swa yindlu ya Xikwembu kutani a fayetela swigotso swa yindlu ya Xikwembu, a pfala tinyangwa ta yindlu ya Yehovha, kutani a tiakela tialitari ematlhelweni hinkwawo ya Yerusalema. 
25 Hambi ku ri emitini hinkwayo ya tiko ra Yuda, a endla tindhawu leti tlakukeke ku hisela swikwembu swimbe mirhi ya risuna; sweswo a karihisa Yehovha, Xikwembu xa vatata wa yena.
26 Leswi seleke swa timhaka ta yena, ni mitirho hinkwayo ya yena, leyo sungula ni leya ku hetelela, maswivo, swi tsariwile ebukwini ya tihosi ta Yuda ni ta Israele. 
27 Akazi a etlela ni vatata wa yena, kutani va n'wi lahla emutini, eYerusalema, hikuva a va n'wi nghenisanga emasirheni ya tihosi ta Israele. Kutani Hezekiya, n'wana wa yena, a fuma ematshan'weni ya yena.
2 TIKRONIKA 29
01 Hezekiya a sungula ku fuma loko a ri wa malembe ya 25; a fuma hi malembe ya 29 eYerusalema. Vito ra mana wa yena a a ri Abiya, n'wana Zakariya. 
2 A endla leswi lulameke emahlweni ka Yehovha, hinkwaswo hilaha Davhida, tata wa yena a endleke hakona.
3 Hi lembe ro sungula ra ku fuma ka yena, hi n'hweti yo rhanga, a pfula tinyangwa ta yindlu ya Yehovha, kutani a ti lunghisa. 
4 A vitana vaprista ni Valevhi a va hlengeleta erivaleni ra le vuxeni, 
5 kutani a ku eka vona: “Ndzi yingiseni, n'wina Valevhi, tihlawuleni sweswi, mi hlawula ni yindlu ya Yehovha, Xikwembu xa vatata wa n'wina, mi humesa leswi nyameke handle ka vukwetsimelo! 
6 Hikuva vatata wa hina va tiarisile va endlile leswo biha emahlweni ka Yehovha, Xikwembu xa hina, va xi tshikile va hundzukisile mimombo ya vona, va nga languti Yindlu ya Yehovha, va yi fularhela. 
7 Va pfarile ni timbanti ta nyangwa leyikulu, va timile timboni, a va hisanga mirhi ya risuna, a va humesangi tiholokosta evukwetsimelweni bya Xikwembu xa Israele. 
8 Kutani Yehovha u karihele Yuda na Yerusalema, u va nyiketile exisandzwini ni le makhombyeni, ni le xisolweni hilaha mi swi vonaka hi mahlo ya n'wina. 
9 Hikwalaho ka swona, vatata wa hina, ni vana va hina va xinuna ni va xisati va wile hi tlhari, ni vasati va hina va le ku bohiweni. 
10 Sweswi ndzi rhandza ku endla ntwanano na Yehovha, Xikwembu xa Israele, leswaku ku hisa ka vukari bya yena ku hi sukela. 
11 Vana vanga, mi nga tshuki mi hlwela hikuva Yehovha u mi hlawurile leswaku mi yima emahlweni ka yena ku n'wi tirhela, ni leswaku mi va malandza ya yena, mi n'wi hisela mirhi ya risuna.”
12 Kavaloko Valevhi va pfuka, a a ri Mahata, n'wana Amasayi, na Yuwele n'wana Azariya, wa vana va Kohata; ni va vana va Merari: Kixi, n'wana Abidi, na Azariya, n'wana Yehaleleli; ni va Gerixoni: Yowa, n'wana Zima, na Edeni, n'wana Yowa; 
13 ni va vana va Elisafani: Ximri, na Yuwele; ni va vana va Asafa: Zakariya na Mataniya; 
14 ni va vana va Hemani: Yehuele na Ximeyi; ni va vana va Yedutuni: Xemaya na Uziele. 
15 Va hlengeleta vamakwavo, va tibasisa, kutani va ta hi ku lerisa ka hosi, hilaha Yehovha a nga vula hakona ku basisa yindlu ya Yehovha. 
16 Vaprista va nghena endlwini ya Yehovha ku yi basisa; va humesa handle, exivaveni xa yindlu ya Yehovha, thyaka hinkwaro leri va ri kumeke endlwini ya Yehovha, kutani Valevhi va ri teka va ri cukumeta handle, exinambyaneni xa Kedroni. 
17 Va sungula siku ro rhanga ra n'hweti yo sungula ntirho wa ku basisa; kutani siku ra ntlhanu na manharhu ra n'hweti va nghena enyangweni ya Yehovha; va basisa yindlu ya Yehovha hi masiku ya ntlhanu na manharhu; kutani hi siku ra khume na ntlhanu na rin'we ra n'hweti yo sungula, va heta.
18 Kutani va nghena endlwini ya hosi Hezekiya, va ku: “Hi basisile yindlu hinkwayo ya Yehovha, ni alitari ya magandzelo, ni swibya hinkwaswo swa yona, ni tafula ra swinkwa leswi xaxametiwaka, ni swibya hinkwaswo swa yona. 
19 Ni swigotso hinkwaswo leswi nga nyamisiwa hi hosi Akazi eku fumeni ka yena enkarhini wa ku tiarisa ka yena hi swi lunghisile ni ku swi basisa; waswivo, swi le mahlweni ka alitari ya Yehovha.”
20 Siku leri tlhandlamaka, hosi Hezekiya a pfuka nimixo, a hlengeleta tihosana ta muti, kutani a tlhandluka endlwini ya Yehovha. 
21 Va tisa tinkunzi ta ntlhanu na timbirhi, ni makhuna ya ntlhanu na mambirhi ni swinyimpfana swa ntlhanu na swimbirhi ni swiphongo swa ntlhanu na swimbirhi, ma va magandzelo ya ku susa swidyoho, ma ri ya vuhosi, ni ya vukwetsimelo, ni ya Yuda. Kutani hosi yi byela vaprista, vana va Aroni, ku swi tlhava ealitarini ya Yehovha. 
22 Kutani va tlhava tihomu, kutani vaprista va hlengeleta ngati, va xuva alitari ha yona; va tlhava ni tinyimpfu, kutani va xuva alitari hi ngati ya tona; va tlhava ni swinyimpfana, kutani va xuva alitari hi ngati ya swona. 
23 Va tisa ni swiphongo swa gandzelo ra xidyoho emahlweni ka hosi ni ka nhlengeletano, kutani va tlhandleka mavoko ya vona henhla ka swona. 
24 Kutani vaprista va swi tlhava, va humesa ngati ya swona ealitarini hikwalaho ka swidyoho, ku phahlela Vaisraele hinkwavo mhamba; hikuva hosi a yi lerisile leswaku holokosta ni gandzelo ra xidyoho swi humeseriwa Vaisraele hinkwavo. 
25 Kutani a ve ka Valevhi endlwini ya Yehovha, va ri ni swiphambati ni magubu ni tiharipa, hilaha Davhida na Gadi, muvoni wa hosi, na Natani, muprofeta, va leriseke hakona; hikuva ku lerisa loku a ku humile ka Yehovha hi vaprofeta va yena. 
26 Kutani Valevhi va yima kona, va ri ni timbila ta Davhida, ni vaprista va ri ni tinanga. 
27 Kavaloko Hezekiya a va lerisa ku humesa holokosta ealitarini; kutani, kakuloko holokosta yi sungula ku humesiwa va sungula ku yimbelela risimu ra Yehovha hi tinanga, va ririsa ni timbila ta Davhida, hosi ya Israele. 
28 Nhlengeletano hinkwayo yi khinsama, kutani risimu ri yimbeleriwa tinanga ti pfuma, hinkwaswo swi va tano ku ko ku hela holokosta. 
29 Kuteloko va hetile ku humesa holokosta, hosi ni hinkwavo lava ngi a ri na vona, va korhama, va khinsama ematsolweni. 
30 Kutani hosi Hezekiya ni tihosana va byela Valevhi ku dzunisa Yehovha hi marito ya Davhida na Asafa, muvoni; va n'wi dzunisa sweswo, va tsakile, kutani va korhama, va khinsama.
31 Kutani Hezekiya a vulavula, a ku: “Leswi mi tihlawuleleke Yehovha, tshinelani sweswi, mi tisela yindlu ya Yehovha switlhavelo ni magandzelo ya ku khensa!” Kavaloko nhlengeletano yi tisa switlhavelo ni magandzelo ya ku khensa, kutani hinkwavo lava nga swi rhandza va humesa tiholokosta. 
32 Ntsengo wa tiholokosta leti humesiweke hi nhlengeletano, wu va tihomu ta 70, ni tinyimpfu ta 100 ni swinyimpfana swa 200 hinkwaswo leswi swi va swa tiholokosta ta Yehovha. 
33 Swifuwo leswi hlawuriweke a ti ri tihomu ta 600, ni tinyimpfu ta 3 000. 
34 Ntsena vaprista a va nga talanga, kutani va tsandzeka ku yevula tiholokosta hinkwato, va fanele ku pfuniwa hi vamakwavo Valevhi, va ko va heta ntirho ni vaprista va ko va tibasisa; hikuva Valevhi a va tiyile mbilu ku tlula vaprista ku tibasisa. 
35 Tiholokosta a ti tele ngopfu, hikuva a ku ri ni mafurha ya magandzelo ya ku khensa, ni vuchelo bya tiholokosta. Sweswo ntirho wa yindlu ya Yehovha wu pfuxiwa. 
36 Hezekiya ni tiko hinkwaro va tsaka, hikuva Xikwembu a xi nghenisile moya lowunene ka vanhu va tiko; hikuva mhaka leyi yi endliwile kan'wekan'we.
2 TIKRONIKA 30
01 Hezekiya a rhuma eka va Israele hinkwavo, ni ka va Yuda, a tsala ni mapapila eka va Efrayimi ni va Manase, leswaku va ta endlwini ya Yehovha eYerusalema, ku endlela Yehovha, Xikwembu xa Israele, Paseka. 
2 Hosi ni tindhuna ta yena ni nhlengeletano hinkwayo va tiyisa mhaka eYerusalema, leswaku Paseka yi ta endliwa hi n'hweti ya vumbirhi; 
3 hikuva va tsandzeka ku yi endla enkarhini wolowo, hikuva vaprista lava tibasiseke a va nga ringananga, kutani tiko a ri hlengeletananga eYerusalema. 
4 Mhaka leyi yi va yi lulama emahlweni ka hosi ni le mahlweni ka nhlengeletano hinkwayo; 
5 kutani va kanela makungu ku tivisa etikweni hinkwaro ra Israele, ku suka eBerexeba ku ya fika eDani, leswaku va ta Yerusalema, ku endlela Yehovha, Xikwembu xa Israele, Paseka; hikuva hi malembe layo tala, a va yi endlanga hilaha ku tsariweke hakona.
6 Kutani vatsutsumi va ya etikweni hinkwaro ra Israele ni ra Yuda, va ri ni matsalwa ya hosi ni ya tindhuna ta yena, va vula hi ku lerisa ka hosi va ku: “Vana va Israele, tlhelani ka Yehovha, Xikwembu xa Abrahama, ni xa Isaka, ni xa Israele, kutani yena u ta tlhela eka lava poneke xikarhi ka n'wina emavokweni ya tihosi ta Asiriya. 
7 Mi nga tshuki mi endla kukotisa vatata wa n'wina ni vamakwenu lava tiariseke ka Yehovha, Xikwembu xa vatata wa vona kutani a va nyiketile emakhombyeni hi laha mi swi vonaka hakona. 
8 Sweswi mi nga nonon'hwisi tinhamu ta n'wina kukotisa vatata wa n'wina; khomani voko ra Yehovha, mi ta evukwetsimelweni bya yena lebyi a byi hlawuleke hi masiku, mi tirhela Yehovha Xikwembu xa n'wina, kutani ku hisa ka vukari bya yena ku ta mi sukela. 
9 Hikuva loko mi tlhela eka Yehovha, vamakwenu ni vana va n'wina va ta kuma tintswalo eka lava va va yiseke evukhumbini, kutani va ta vuya etikweni leri; hikuva Yehovha, Xikwembu xa n'wina, u tele tintswalo ni vunene, a nga ka a nga mi fularheli loko mi vuya ka yena.”
10 Vatsutsumi va ya emutini wun'wana ni wun'wana etikweni ra Efrayimi ni ra Manase va ya fika eZebuloni; kambe va va hleka va va sandza. 
11 Hambiswiritano, vanhu van'wana va Asere ni va Manase ni va Zebuloni va titsongahata, kutani va ta Yerusalema. 
12 Voko ra Yehovha ri va kona ni le tikweni ra Yuda ku va nyika mbilu yin'we ku endla hilaha hosi ni tihosana ti leriseke hakona hi rito ra Yehovha.
13 Vunyingi lebyikulu bya vanhu byi hlengeletana Yerusalema, ku endla nkhuvo wa swinkwa leswo kala comela hi n'hweti ya vumbirhi: a yi ri nhlengeletano leyikulu ngopfu. 
14 Va sungula ku susa tialitari leti ngi ti ri Yerusalema, va susa tialitari hinkwato ta ku hisa mirhi ya risuna, va ti cukumeta exinambyaneni xa Kedroni. 
15 Kutani va tlhava Paseka hi siku ra khume na mune ra n'hweti ya vumbirhi. Vaprista ni Valevhi va khomiwa hi tingana kutani va tihlawula va humesa tiholokosta endlwini ya Yehovha. 
16 Kutani va yima endhawini ya vona hilaha va lerisiweke hakona hi nawu wa Muxe, munhu wa Xikwembu. Vaprista va xuva hi ngati leyi va tshamaka va yi amukela emavokweni ya Valevhi.
17 Hikuva a ku ri ni vanhu lavo tala enhlengeletanweni lava nga tihlawulangiki, kutani Valevhi va va tlhavela timhamba ta Paseka, va va basisela Yehovha va ri hinkwavo lava nga basangiki. 
18 Hikuva vanhu lavo tala va tiko, lavo tala va ka Efrayimi ni va Manase, ni va Isakara ni va Zebuloni, a va tibasisanga, kutani a va dyile Paseka, ku nga ri hilaha ku tsariweke hakona. Kambe Hezekiya a va khongelerile, a ku: “Yehovha la nga ni vunene a a rivalele mani na mani la tiyeke mbilu ku lava Xikwembu, Yehovha, Xikwembu xa vatata wa yena, 
19 hambi a nga basisiwanga hilaha ku fanelaka evukwetsimelweni.” 
20 Yehovha a yingisa Hezekiya, kutani a hanyisa tiko.
21 Vana va Israele lava ngi va ri Yerusalema, va endla nkhuvo wa swinkwa leswo kala comela hi masiku ya ntlhanu na mambirhi, va tsakile ngopfu; siku rin'wana ni rin'wana Valevhi ni vaprista a va dzunisa Yehovha hi timbila leti hlawuleriweke Yehovha. 
22 Hezekiya a khongotela hi marito lamanene Valevhi hinkwavo lava tlhariheke entirhweni wa Yehovha. Kutani va dya hi masiku ya ntlhanu na mambirhi leswi lerisiweke va ri karhi va tlhava magandzelo ya ku khensa, va dzunisa Yehovha, Xikwembu xa vatata wa vona.
23 Nhlengeletano hinkwayo yi endla makungu ku va ni nkhuvo wa masiku man'wana ya ntlhanu na mambirhi, kutani va endla nkhuvo hi masiku lawa ya ntlhanu na mambirhi hi ku tsaka. 
24 Hikuva Hezekiya, hosi ya Yuda, a a nyikile nhlengeletano tinkunzi ta 1 000, ni tinyimpfu ta 7 000; kambe tihosana a ti nyikile nhlengeletano tinkunzi ta 1 000 ni tinyimpfu ta 10 000, kutani vaprista lavo tala a va tihlawurile. 
25 Nhlengeletano hinkwayo ya Yuda, ni vaprista ni Valevhi, ni nhlengeletano hinkwayo ya lava humeke etikweni ra Israele, ni valuveri lava humeke etikweni ra Israele, ni lava akeke etikweni ra Yuda, va tinyiketa ku tsaka. 
26 Ku va ku tsaka lokukulu Yerusalema, hikuva ku suka ka masiku ya Solomoni, n'wana Davhida, hosi ya Israele, a ku vanga na mhaka leyo tano Yerusalema. 
27 Kavaloko vaprista va Valevhi va pfuka va katekisa tiko; kutani rito ra vona ri yingisiwa hi Yehovha, xikhongelo xa vona xi fikela evuakweni bya ku kwetsima ka yena etilweni.
2 TIKRONIKA 31
01 Swilo hinkwaswo leswi, kuteloko swi herile, Vaisraele hinkwavo lava ngi va ri kona va suka ku ya emitini ya Yuda, va ya faya swifaniso, va tsema swihlahla swa swifaniso swa Axera va mbundzuxa tindhawu leti tlakukeke ni tialitari ta tiko hinkwaro ra Yuda ni ra Benjamini, ni ra Efrayimi na Manase va ko va heta. Kutani vana va Israele hinkwavo va tlhelela emitini ya vona, un'wana ni un'wana endzhakeni ya yena.
2 Kutani Hezekiya a veka mitlawa ya vaprista ni ya Valevhi emitirhweni ya vona, un'wana ni un'wana hi ntirho wa yena; vaprista ni Valevhi a va fanele ku humesa tiholokosta ni magandzelo ya ku khensa, ni ku khoma ntirho, ni ku dzunisa Yehovha ni ku yimbelela etinyangweni ta mixaxa ya Yehovha. 
3 Nhlengo wa hosi, lowu humaka erifuweni ra yena, wu va wa tiholokosta, ti ri tiholokosta ta mixo ni madyambu ni tiholokosta ta Tisavata, ni ta tin'weti letintshwa, ni ta mikhuvo hilaha ku tsariweke hakona enawini wa Yehovha.
4 Kutani a byela vanhu va tiko, ni vaaki va Yerusalema, ku humesela vaprista ni Valevhi, nhlengo wa vona, leswaku va kuma matimba ku namarhela nawu wa Yehovha. 
5 Ku lerisa loku, kuteloko ku tivisiwile, vana va Israele va humesa hi ku tala swirhangana swa mavele, ni swa vhinyo, ni swa mafurha, ni swa vulombe ni swa mihandzu hinkwayo ya masimu va tisa swirhangana swa hinkwaswo hi ku tala. 
6 Vana va Israele ni Vayuda lava akeke emitini ya Yuda, va tisa, na vona, swa vukhume swa swifuwo leswikulu ni leswitsongo, ni swa vukhume swa swilo leswi hlawuleriweke Yehovha, Xikwembu xa vona, va endla tinhulu ha swona. 
7 Va sungula ku endla tinhulu leti hi n'hweti ya vunharhu kutani va heta hi n'hweti ya ntlhanu na timbirhi. 
8 Hezekiya ni tihosana va ta vona tinhulu leti, kutani va khensa Yehovha ni tiko ra yena ra Israele. 
9 Hezekiya a vutisa vaprista ni Valevhi ehenhla ka tinhulu leti. 
10 Kutani Azariya, muprista lonkulu, wa yindlu ya Sadoki. A hlamula, a ku eka yena: “Ku suka enkarhini lowu va sunguleke ku tisa mihlengo endlwini ya Yehovha, hi dyile, hi xurhile, hi siyile leswo tala hikuva Yehovha u katekisile tiko ra yena; kutani leswi seleke, hi swona leswo tala leswi.”
11 Kavaloko Hezekiya a va lerisa ku lunghisa makamara endlwini ya Yehovha, va ti lunghisa. 
12 Kutani va tisa kona hi ku chivirika mihlengo, ni swa vukhume ni swilo leswi hlawuriweke. Konaniya, Mulevhi, a a ri mulanguteri wa swona, kutani Ximeyi, makwavo a a ri mupfuni wa yena. 
13 Yehiele na Azaziya, na Nahata, na Asahele, na Yerimoto, na Yozabadi, na Eliele, na Yixi-Makiya, na Mahata, na Benaya, a va ri entirhweni lowo, va lerisiwa hi Konaniya na Ximeyi, makwavo, hilaha ku lerisiweke ha kona hi hosi Hezekiya na Azariya, mufambisi wa yindlu ya Xikwembu. 
14 Kore, n'wana Imina, Mulevhi, mulanguteri wa nyangwa ya le vuxeni, a a ri muhlayisi wa tinyiko leti humeseriweke Xikwembu hi ku rhandza, ku avela mihlengo leyi humeseriweke Yehovha, ni swilo leswi hlawuriweke ngopfu. 
15 Ehansi ka yena, Edeni, na Miniyamini, na Yexuwa, na Xemaya, na Amariya, na Xekaniya, va vekiwile emitini ya vaprista, va ri vanhu vo tshembeka, ku avela vamakwavo, lavakulu ni lavatsongo, hi mitlawa ya vona, 
16 ehandle ka vana va vavanuna lava tsariweke ku sungula hi va malembe manharhu ni le henhla ka wona; va ri hinkwavo lava nghenaka endlwini ya Yehovha hi timhaka ta siku rin'wana ni rin'wana, hi mitirho ya vona, hi mitlawa ya vona. 
17 Loko ku ri ku tswariwa ka vaprista, va tswariwa hi tindlu ta vatata wa vona; vona Valevhi va tswariwa ku sungula hi va malembe ya makume mambirhi ni lava tlulaka; va tsaleriwa mitirho ya vona hi mitlawa ya vona. 
18 Nhlengeletano hinkwayo yi fanele ku tsariwa ni vana va vona lavatsongo, ni vasati va vona, ni vana va vona va xinuna ni va xisati; hikuva a va tihlawulela vukwetsimelo hi ku tshembeka ka vona. 
19 Loko va ri vana va Aroni, vaprista lava akeke emasin'wini, ematlhelweni ya miti ya vona, a ku ri ni vanhu lava rhumiweke va vitaniwa hi mavito ya vona emutini wun'wana ni wun'wana ku nyika vanhu hinkwavo va xinuna va vaprista, ni va Valevhi hinkwavo lava tsariweke, swilo leswi va swi averiweke.
20 Hezekiya a endlisa sweswo etikweni hinkwaro ra Yuda; a endla leswinene, ni leswi lulameke, ni leswi nga swona emahlweni ka Yehovha, Xikwembu xa yena. 
21 Etimhakeni hinkwato leti a ti endleke ta ntirho wa yindlu ya Xikwembu, ni ta nawu, ni ta ku lerisa, a swi endla hi mbilu hinkwayo ya yena, a ri karhi a lava Xikwembu xa yena, kutani a kateka.
2 TIKRONIKA 32
01 Endzhaku ka timhaka leti ni ku hanya loku lulameke loku, Senakeribi, hosi ya Asiriya, a ta, a nghena etikweni ra Yuda, a rhendzela miti ya makhokholo, a rhandza ku nghena eka yona. 
2 Hezekiya, kuteloko a vonile leswaku Senakeribi a tile, a lava ku hlasela Yerusalema, 
3 a endla makungu ni tindhuna ta yena, ni tinhenha ta yena ku siva swihlovo swa mati leswi ngi swi ri handle ka muti, kutani va n'wi pfuna. 
4 Ku hlengeletiwa vunyingi lebyikulu bya vanhu, kutani va siva swihlovo hinkwaswo ni swinambyana leswi khulukelaka exikarhi ka tiko, va ku: “Tihosi ta Asiriya loko ti ta ti nga kumela yini mati ya ku tala xana?” 
5 Kavaloko a tiya mbilu, a lunghisa rirhangu hinkwako laha ri mbundzukeke kona, a lehisa makhokholo, kutani a aka rirhangu rin'wana ehandle, a tiyisa Milo emutini wa Davhida, a endla ni matlhari ya ku tala, ni switlhangu. 
6 A veka tindhuna ta nyimpi exikarhi ka tiko, kutani a va hlengeleta eka yena erivaleni ra nyangwa ya muti, a vulavula hi marito lama hlanganeke ni timbilu ta vona a ku: 
7 “Tiyani timbilu, mi tiya! Mi nga chavi, mi nga herisiwi timbilu hi hosi ya Asiriya ni vunyingi lebyi nga na yena; hikuva lava nga na hina va tlula lava nga na yena. 
8 Voko ra nyama ri na yena, kambe Yehovha, Xikwembu xa hina, u na hina ku hi pfuna ni ku lwa nyimpi ya hina.” Kutani tiko ri tiyisiwa hi marito ya Hezekiya, hosi ya Yuda.
9 Endzhaku ka sweswo, Senakeribi, hosi ya Asiriya, loko a ri karhi a rhendzela Lakixi, a ri ni nyimpi ya yena hinkwayo, a rhuma malandza ya yena Yerusalema, eka Hezekiya, hosi ya Yuda, ni ka hinkwavo va Yuda lava ngi va ri Yerusalema, va ku eka vona: 
10 “Senakeribi, hosi ya Asiriya, u vurisa sweswo, a ku: ‘Mi tshemba yini, leswi mi tshamaka mi tipfalele Yerusalema? 
11 Xana Hezekiya a nga mi kuceteli ku tinyiketa rifu hi ndlala ni torha, loko a ku: “Yehovha, Xikwembu xa hina, u ta hi kutsula evokweni ra hosi ya Asiriya”? 
12 A hi yena Hezekiya la heteke tindhawu leti tlakukeke ta yena ni tialitari ta yena, ni loyi a nga byela va Yuda ni va Yerusalema, a ku eka vona: “Mi ta khinsama emahlweni ka alitari yi ri yin'we, mi hisa kona mirhi ya risuna, xana”? 
13 A mi tivi leswi endliweke hi mina ni vatata wa mina eka vanhu hinkwavo va matiko xana? Xana swikwembu swa matiko lawa swi kumile matimba ku ponisa matiko ya swona evokweni ra mina-ke? 
14 Hi xihi xikarhi ka swikwembu hinkwaswo swa matiko lawa vatata wa mina va ma yiriseke lexi koteke ku ponisa tiko ra xona evokweni ra mina-ke? 
15 Sweswi Hezekiya a nga tshuki a mi xisa, a nga ha mi kuceteli hi mukhuva lowu kambe mi nga pfumeli ka yena; hikuva a ku na xikwembu xa tiko rihi ni rihi ni xa ku fuma kwihi ni kwihi, le xi koteke ku ponisa tiko ra xona evokweni ra mina, ni le mavokweni ya vatata wa mina: swi tsandza ni Xikwembu xa n'wina, xi nga ka xi nga mi ponisi evokweni ra mina!’ ”
16 Malandza ya yena ma engeta ma sandza Yehovha Xikwembu, na Hezekiya, nandza wa yena. 
17 A tsala ni matsalwa ya ku sandza Yehovha Xikwembu xa Israele, a ku: “Hilaha swikwembu swa matiko ya misava swi nga ponisangiki matiko ya swona evokweni ra mina, na xona Xikwembu xa Hezekiya xi nga ka xi nga ponisi tiko ra xona evokweni ra mina.” 
18 Kavaloko va huwelela hi matimba hi ririmi ra Vayuda eka vanhu va Yerusalema, lava ngi va ri erirhangwini, ku va chavisa ni ku va rhurhumerisa va ta tiva ku nghena emutini. 
19 Va fanisa timhaka ta Xikwembu xa Yerusalema ni timhaka ta swikwembu swa matiko ya misava, leswi endliweke hi mavoko ya vanhu. 
20 Kambe hosi Hezekiya a khongela emhakeni leyi a ri na Esaya, n'wana Amotsi, muprofeta, va huwelela eka tilo.
21 Kavaloko Yehovha a rhuma ntsumi leyi yi nga lovisa tinhenha hinkwato ni vafambisi, ni tindhuna emixaxeni ya hosi ya Asiriya; kutani Senakeribi a tlhelela etikweni ra yena a ri ni tingana; kutani, kuteloko a nghenile endlwini ya xikwembu xa yena, lava humeke exifungheni xa yena va n'wi dlaya kona hi tlhari. 
22 Yehovha a ponisa Hezekiya ni vaaki va Yerusalema, evokweni ra Senakeribi, hosi ya Asiriya ni le mavokweni ya hinkwavo, a va hlayisa ematlhelweni hinkwawo. 
23 Vanhu lavo tala a va tisa mihlengo eka Yehovha eYerusalema, ni swilo swa risima eka Hezekiya, hosi ya Yuda, a ko a tlakusiwa, endzhaku ka swona, emahlweni ka matiko hinkwawo.
24 Emasikwini lawa Hezekiya a vabya ku yisa eku feni; kutani a khongela Yehovha, Yehovha a n'wi hlamula, ni ku n'wi kombisa mahlori. 
25 Kambe Hezekiya a nga tlheriselanga Xikwembu hilaha a katekisiweke hakona, hikuva mbilu ya yena yi tikurisa; ku kariha ka Yehovha ku va kona henhla ka yena ni le henhla ka Yuda na Yerusalema. 
26 Kambe kuteloko Hezekiya a titsongahatile hikwalaho ka ku tikurisa ka mbilu ya yena, swin'we ni vaaki va Yerusalema, vukari bya Yehovha a byi telanga vona emasikwini ya Hezekiya.
27 Hezekiya a va ni rifuwo lerikulu ngopfu, ni ku twala lokukulu ngopfu; a tilavele xuma xa silivhere, ni xa nsuku, ni xa maribye ya risima, ni xa mirhi ya risuna, ni xa switlhangu, ni swa tinxaka hinkwato ta mitirho leyi navelekaka; 
28 a tiakela tindlu ta vuhlayiselo bya koro, ni bya vhinyo ni bya mafurha, ni matshanga ya swifuwo swa tinxakaxaka, a tilavela ni mitlhambi ya swona. 
29 A tiakela miti, kutani a va ni mitlhambi leyo tala ya swifuwo leswikulu ni leswitsongo; hikuva Xikwembu a xi n'wi nyikile rifuwo lerikulu ngopfu.
30 Hi yena Hezekiya la nga siva mati ya Gihoni hi le henhla, a ma fambisa ehansi hi ndlela ya ku lulama evuxeni bya muti wa Davhida. Sweswo Hezekiya a kateka emitirhweni ya yena hinkwayo. 
31 Kakuloko tihosi ta Babilona ti rhuma tintsumi eka yena ku vutisa mahlori lama humeleleke etikweni ra Israele, Xikwembu xi n'wi tshika ku n'wi ringa xi ta tiva hinkwaswo leswi ngi swi ri embilwini ya yena.
32 Timhaka leti seleke ta Hezekiya ni vukhongeri bya yena, swi tsariwile ebukwini ya xivono xa Esaya, n'wana Amotsi, muprofeta, ebukwini ya tihosi ta Yuda ni ta Israele. 
33 Hezekiya a etlela ni vatata wa yena, kutani va n'wi lahla endhawini leyi tlakukeke, exikarhi ka masirha ya vana va Davhida; hinkwavo va Yuda ni vaaki va Yerusalema, va n'wi dzunisa loko a file; kutani Manase, n'wana wa yena, a fuma ematshan'weni ya yena.
2 TIKRONIKA 33
01 Manase a a ri wa malembe ya khume na mambirhi loko a sungula ku fuma, kutani a fuma malembe ya 55 eYerusalema.
2 A endla leswo biha emahlweni ka Yehovha, a landza manyala ya matiko lawa Yehovha a ma hlongoleke emahlweni ka vana va Israele. 
3 A pfuxa tindhawu leti tlakukeke leti vumbuluxiweke hi Hezekiya, tata wa yena; kutani a akela va Baali tialitari, a endla ni swifaniso swa Axera; a va a khinsamela vandla hinkwaro ra matilo, a swi tirhela. 
4 A aka tialitari endlwini ya Yehovha, leyi Yehovha a nga vula, a ku: “Vito ra mina ri ta va emutini wa Yerusalema, hilaha ku nga heriki.” 
5 A akela vandla hinkwaro ra matilo tialitari eswivaveni leswimbirhi swa Yindlu ya Yehovha. 
6 A nghenisa vana va yena va xinuna endzilweni, enkoveni wa vana va Hinomu; a tinyiketa tinhlolo, ni vuloyi, ni mhondzo; a tiyisa lava vitanaka vafi, ni vangoma; a ya emahlweni hi ku endla ku tlurisa leswo biha emahlweni ka Yehovha ku n'wi pfuka. 
7 A yimisa ni xifaniso lexi vatliweke, xi ri lexi a xi endleke, endlwini ya Xikwembu, leyi Xikwembu xi nga vula eka Davhida ni ka Solomoni n'wanakwe xi te: “Endlwini leyi, ni le mutini wa Yerusalema lowu ndzi wu hlawuleke exikarhi ka tinxaka hinkwato ta Israele, ndzi ta veka vito ra mina hilaha ku nga heriki. 
8 Ndzi nga ka ndzi nga ha endli leswaku sondzo ra Israele ri tshinela kule ni tiko leri ndzi ri vekeleke vatata wa n'wina, loko kunene va chivirika ku endla hinkwaswo leswi ndzi va leriseke swona, va hlayisa nawu hinkwawo, ni marito, ni ku lerisa, swi ri leswi lerisiweke ha Muxe.” 
9 Manase a rhendzelekisa va Yuda ni vaaki va Yerusalema, ku endla leswo biha, hi ku tlurisa matiko lawa Yehovha a ma heriseke emahlweni ka vana va Israele. 
10 Kambe Yehovha a tshama a vulavula na Manase ni tiko ra yena; ntsena a va yingisanga nchumu.
11 Kutani Yehovha a tisa eka vona ku va pfuka, tindhuna ta hosi ya Asiriya, tona ti khoma Manase exikarhi ka mitwa, ti n'wi boha hi tiketana ta koporo, ti n'wi yisa eBabilona. 
12 Kuteloko a ri ekhombyeni, a khongela emahlweni ka Yehovha, Xikwembu xa yena, a titsongahata ngopfu emahlweni ka Xikwembu xa vatata wa yena. 
13 Kakuloko a xi khongela, Xikwembu xi yingisa ku khongela ka yena, kutani xi n'wi tlherisela Yerusalema, eku fumeni ka yena, kutani Manase a tiva leswaku Yehovha hi xona Xikwembu. 
14 Endzhaku ka sweswo a aka rirhangu ra le handle, evupeladyambu bya muti wa Davhida, tlhelo ra Gihoni, enkoveni, ni ku fika enyangweni ya tinhlampfi, a rhendzela ntsunga ha rona, a ri tlakusa ngopfu; a veka ni tindhuna ta mavandla emitini hinkwayo ya makhokholo ya Yuda.
15 Kutani a susa endlwini ya Yehovha, swikwembu swa matiko, ni xifaniso, ni tialitari hinkwato leti a ti akeke entshaveni ya Yindlu ya Yehovha, na Yerusalema, a swi cukumeta handle ka muti. 
16 A pfuxa alitari ya Yehovha, a humesa kona magandzelo ya ku khensa ni ya ku dzuna; a byela va Yuda ku tirhela Yehovha, Xikwembu xa Israele. 
17 Kambe tiko a ri tshikanga ku gandzela eswitsungeni; ntsena a va gandzela kona Yehovha, Xikwembu xa vona.
18 Timhaka leti seleke ta Manase, ni xikhongelo xa yena eka Xikwembu xa yena, ni marito ya vavoni lava vulavuleke na yena hi vito ra Yehovha, Xikwembu xa Israele, swi tsariwile ebukwini ya Tikronika ta tihosi ta Israele. 
19 Ni xikhongelo, xa yena ni ku hlamuriwa ka xona ni swidyoho swa yena, ni ku homboloka ka yena, ni ndhawu leyi a akeke eka yona tindlu ta switsunga, ni laha a yimiseke kona swifaniso swa Axera, ni swifaniso leswi vatliweke loko a nga si titsongahata, swi tsariwile etimhakeni ta vavoni.
20 Manase a etlela ni vatata wa yena, va n'wi lahla endlwini ya yena Kutani Amoni, n'wana wa yena, a fuma ematshan'weni ya yena.
21 Amoni a a ri wa malembe ya 22 loko a sungula ku fuma, a fuma malembe mambirhi eYerusalema. 
22 A endla leswo biha emahlweni ka Yehovha, hilaha Manase, tata wa yena, a endleke hakona; Amoni a gandzela swifaniso hinkwaswo leswi endliweke hi tata wa yena, a swi tirhela. 
23 A nga titsongahatanga emahlweni ka Yehovha hilaha Manase tata wa yena a titsongahateke hakona; hikuva yena Amoni a dyoha hi ku tlurisa. 
24 Kutani malandza ya yena ma endla makungu ya ku n'wi pfukela, ma n'wi dlaya endlwini ya yena. 
25 Kutani va tiko ra Yuda va dlaya hinkwavo lava pfukeleke hosi Amoni kutani vanhu va tiko va veka Yosiya n'wana wa yena, ku va hosi ematshan'weni ya yena.
2 TIKRONIKA 34
01 Yosiya a a ri wa malembe ya ntlhanu na manharhu loko a sungula ku fuma, kutani a fuma malembe ya 31 eYerusalema.
2 A endla leswo lulama emahlweni ka Yehovha, a famba etindleleni ta Davhida, tata wa yena, a nga ti hambukanga, hambi exineneni, hambi eximatsini. 
3 Hi lembe ra ntlhanu na manharhu ra ku fuma ka Yosiya loko a ha ri lontshwa, a sungula ku lava Xikwembu xa Davhida, tata wa yena; hi lembe ra 12 ra ku fuma ka yena, a sungula ku basisa Yuda na Yerusalema, a susa tindlu ta switsunga ni swifaniso swa Axera, ni swifaniso leswi vatliweke, ni swifaniso leswi chuluriweke. 
4 Va mbundzuxa emahlweni ka yena tialitari ta Baali, a faya timhandze ta dyambu leti ngi ti ri henhla ka tona, a faya ni swifaniso swa Axera, ni swifaniso leswi vatliweke ni swifaniso leswi chuluriweke; a swi endla ntshuri; kutani a wu hangalasa emasirheni ya lava swi gandzeleke. 
5 A hisa marhambu ya vaprista etialitarini ta vona, a basisa Yuda na Yerusalema. 
6 Emitini ya Manase, ni ya Efrayimi, ni ya Simiyoni ni ku fika eka Neftali, hileswaku emarhumbini ya yona, ematlhelweni hinkwawo, a mbundzuxa tialitari, 
7 a fayetela swifaniso swa Axera, ni swifaniso leswi vatliweke, a swi endla ntshuri; a tsema ni timhandze ta dyambu etikweni hinkwaro ra Israele; kutani a tlhelela eYerusalema.
8 Hi lembe ra 18 ra ku fuma ka yena, a rhuma Xafani, n'wana Asaliya, na Maaseya, ndhuna ya muti na Yowa, n'wana Yowahazi, mutsari wa timhaka, ku basisa tiko ni yindlu ya Yehovha, ni ku lunghisa yindlu ya Yehovha, Xikwembu xa yena. 
9 Va ta eka Hilkiya, muprista lonkulu, kutani va nyikiwa mali leyi nga tisiwa endlwini ya Xikwembu, leyi Valevhi valanguteri va nyangwa, a va yi hlengeletile emavokweni ya va Manase, ni va Efrayimi, ni ya hinkwavo lava saleke Va Israele, ni va Yuda hinkwavo, ni va Benjamini ni vaaki va Yerusalema. 
10 Va yi veka emavokweni ya lava khomeke ntirho, va ri lava vekiweke valanguteri va wona endlwini ya Yehovha; lava khomaka ntirho lowu, va yi nyika lava tirhaka endlwini ya Yehovha ku yi lunghisa ni ku yi tiyisa; 
11 va yi nyika vavatli ni vaaki ku xava maribye lama vatliweke, ni mirhi ya mitirho ya ku tiyisa vuako, ni ya malwango ya tindlu leti hlanhliweke hi tihosi ta Yuda. 
12 Vavanuna lava a va tirha hi ku tshembeka. Ehenhla ka vona ku vekiwile Yahata na Obadiya, Valevhi, exikarhi ka vana va Merari, na Zakariya, na Mexulama, vatukulu va Kohata, ku lerisa mitirho Valevhi hinkwavo a va tiva ku yimba timbila. 
13 A va ri valanguteri va lava rhwalaka mirhwalo, ni valerisi va hinkwavo lava khomaka ntirho wihi ni wihi, a ku ri ni vatsari, ni vakamberi, ni valanguteri va tinyangwa exikarhi ka Valevhi.
14 Kakuloko va ha humesa mali leyi nga tisiwa endlwini ya Yehovha, Hilkiya, muprista, a kuma buku ya nawu wa Yehovha lowu nyikiweke ha Muxe. 
15 Kutani Hilkiya a vulavula na Xafani, mutsari, a ku eka yena: “Ndzi kumile buku ya nawu endlwini ya Yehovha.” Hilkiya a nyika Xafani buku; 
16 yena a tisa buku eka hosi, a ambela hosi timhaka, a ku: “Hinkwaswo leswi lerisiweke eka malandza ya wena, ma swi endlile. 
17 Va humesile mali leyi kumiweke endlwini ya Yehovha va yi vekile emavokweni ya lava lerisaka mitirho, ni le mavokweni ya lava khomaka ntirho.” 
18 Xafani, mutsari, a engeta a ku eka hosi: “Hilkiya, muprista, u ndzi nyikile buku.” Kutani Xafani a yi hlaya emahlweni ka hosi.
19 Kuteloko hosi yi yingisile marito ya nawu, yi handzula tinguvu ta yona; 
20 kutani yi lerisa Hilkiya, na Ahikama, n'wana Xafani, na Abidoni, n'wana Mikaya, na Xafani, mutsari, na Asaya nandza wa hosi yi ku eka vona: 
21 “Fambani, mi ya ndzi vutisela Yehovha, ni lava seleke va Israele ni va Yuda, emhakeni ya marito ya buku leyi va yi kumeke, hikuva vukari bya Yehovha lebyi a hi karihelaka ha byona byikulu, hikuva vatata wa hina a va hlayisangi rito ra Yehovha ku endla hinkwaswo hilaha ku tsariweke hakona ebukwini leyi.”
22 Kutani Hilkiya ni lava hosi yi va leriseleke va ya ka Hulida, muprofeta wa wansati, nsati wa Xalumi, n'wana Tokata, n'wana Hasira, muhlayisi wa tinguvu; a akile eYerusalema, etlhelweni rin'wana ra muti, va n'wi byela timhaka teto. 
23 Yena a ku eka vona: Yehovha, Xikwembu xa Israele, u vurisa sweswo, a ku: “Fambani, mi ya byela munhu loyi a mi rhumeke ka mina, mi ku: 
24 ‘Yehovha u vurisa sweswo, a ku: “Ndzi ta tisa khombo ehenhla ka ndhawu leyi ni le henhla ka vaaki va yona, hi mirhukano hinkwayo leyi tsariweke ebukwini leyi va yi hlayeke emahlweni ka hosi ya Yuda. 
25 Hikuva va ndzi tshikile va hisele swikwembu swin'wana mirhi ya risuna, va ta ndzi pfuka hi mitirho hinkwayo ya mavoko ya vona; hikwalaho vukari bya mina byi pfurhela ndhawu leyi, byi nga ka byi nga timeki.” 
26 Loko yi ri hosi ya Yuda leyi mi rhumeke ku vutisa Yehovha, mi ta vurisa sweswo eka yona, mi ku: “Yehovha, Xikwembu xa Israele, u vurisa sweswo hikwalaho ka marito lawa u ma yingiseke, a ku: 
27 Leswi mbilu ya wena yi oloveke, u va u titsongahata emahlweni ka Xikwembu siku u tweke marito ya xona henhla ka ndhawu leyi ni le henhla ka vaaki va xona, kutani u handzurile tinguvu ta wena, u va u rila emahlweni ka mina, ndzi swi yingisile, ku vula Yehovha. 
28 Ndzi ta ku amukela eka vatata wa wena, kutani u ta vekiwa hi ku rhula esirheni ra wena, kutani mahlo ya wena ma nga ka ma nga voni makhombo hinkwawo lawa ndzi nga ta ma tisela endhawini leyi ni le henhla ka vaaki va yona.” ’ ” Kutani va yisa rito leri eka hosi.
29 Kutani hosi yi hlengeleta vakulukumba hinkwavo va Yuda ni va Yerusalema. 
30 Hosi yi khandziya endlwini ya Yehovha, yi ri ni vanhu hinkwavo va Yuda, ni vaaki va Yerusalema, ni vaprista ni Valevhi, ni tiko hinkwaro, ku suka ka lonkulu, ku yisa ka lontsongo; kutani va hlaya etindleveni ta vona marito hinkwawo ya buku ya ntwanano leyi kumiweke endlwini ya Yehovha. 
31 Hosi yi yima endhawini ya yona, kutani yi endla ntwanano emahlweni ka Yehovha ku landza Yehovha, ni ku hlayisa milawu ya yena, ni vumbhoni bya yena, ni ku lerisa ka yena, hi mbilu hinkwayo ya yona, ni moya hinkwawo wa yona, ni ku famba hi marito ya ntwanano lama tsariweke ebukwini leyi. 
32 Yi nghenisa entwananweni hinkwavo lava ngi va ri Yerusalema, ni le tikweni ra Benjamini; kutani vaaki va Yerusalema, va hlayisa ntwanano wa Xikwembu xa vatata wa vona. 
33 Kutani Yosiya a susa manyala hinkwawo ya matiko hinkwawo ya vana va Israele; a va a byisa hinkwavo lava ngi va ri etikweni ra Israele, ku tirhela Yehovha, Xikwembu xa vona. Hi masiku hinkwawo ya yena, a va fularhelanga Yehovha, Xikwembu xa vatata wa vona.
2 TIKRONIKA 35
01 Yosiya a endla Paseka ya Yehovha eYerusalema, va tlhava Paseka hi siku ra 14 ra n'hweti yo sungula. 
2 Kutani a veka vaprista emitirhweni ya vona, a va tiyisa entirhweni wa yindlu ya Yehovha. 
3 A byela Valevhi lava hlawuleriweke Yehovha, lava dyondziseke Vaisraele hinkwavo a ku eka vona: “Vekani areka leyi hlawuriweke endlwini leyi akiweke hi Solomoni, n'wana Davhida, hosi ya Israele; a mi na ku yi pinga emakatleni. Sweswi, tirhelani Yehovha, Xikwembu xa n'wina ni tiko ra xona ra Israele. 
4 Tilunghiseni hi tindlu ta vatata wa n'wina, hi mitlawa ya n'wina, hilaha ku tsariweke hakona hi Davhida, hosi ya Israele, na Solomoni, n'wana wa yena; 
5 mi tshama evukwetsimelweni, hi marhavi ya tindlu ta vatatana, ni ta vamakwenu, vana va tiko, mi landza mitlawa ya mindyangu ya vatata ya Valevhi. 
6 Tlhavani Paseka, mi tihlawula, mi yi lunghisela vamakwenu mi endla hi rito ra Yehovha leri nyikiweke ha Muxe.”
7 Yosiya a nyika vana va tiko swifuwo leswitsongo, swi ri swinyimpfana ni swimbutana swa 30 000, xi ri xitlhavelo xa Paseka xa hinkwavo lava ngi va ri kona, ni tihomu ta 3 000, swi huma eswifuweni swa hosi. 
8 Tihosana ti humesela tiko, ni vaprista ni Valevhi, tinyiko hi ku rhandza ka vona: Hilkiya, na Zakariya, na Yehiele, tihosana ta yindlu ya Xikwembu, va nyika vaprista ku endla xitlhavelo xa Paseka, swinyimpfana swa 2 600 ni tihomu ta 300. 
9 Konaniya, na Xemaya, na Netanele, ni vamakwavo na Haxabiya, na Yeyiele, na Yozabadi, tihosana ta Valevhi, ti nyika Valevhi ku endla xitlhavelo xa Paseka swinyimpfana swa 5 000, ni tihomu ta 500.
10 Kuteloko ntirho wu lunghisiwile, vaprista va yima endhawini ya vona, ni Valevhi va yima hi mitlawa ya vona hi ku lerisa ka hosi. 
11 Kavaloko va tlhava Paseka, kutani vaprista va halata ngati leyi va yi amukeleke emavokweni ya vona; Valevhi, vona a va ri karhi va yevula. 
12 Kutani va veka etlhelweni tiholokosta, ku ti nyika eka mitlawa ya tindlu ta vatata wa vana va tiko, va ta ti humesela Yehovha, hilaha ku tsariweke hakona ebukwini ya Muxe va endlisa sweswo ni tihomu. 
13 Va sweka Paseka hi ku lerisa ka yona; va sweka tinyama leti hlawuriweke etimbiteni, ni le mapotweni, ni le mapaneni; va hatlisa ku ti yisa eka vana va tiko. 
14 Kutani va tilunghisela vona ni vaprista tinyama, hikuva vaprista, vana va Aroni, a va tirha ku humesa holokosta ni mafurha ku ko ku fika vusiku kutani Valevhi va tilunghisela vona ni vaprista, vana va Aroni.
15 Vayimbeleri, vana va Asafa, a va ri endhawini ya vona hi ku lerisa ka Davhida, na Asafa, na Hemani, na Yedutuni, muvoni wa hosi; valanguteri va tinyangwa a va ri enyangweni yin'wana ni yin'wana; a va sukelanga mitirho ya vona, hikuva vamakwavo, Valevhi, va va lunghisele Paseka. 
16 Ntirho hinkwawo wa Yehovha wu lunghisiwa hi siku lero ku endla Paseka ni ku humesa tiholokosta ealitarini ya Yehovha hilaha hosi Yosiya a leriseke hakona. 
17 Vana va Israele lava ngi va ri kona, va dya Paseka enkarhini lowu, va endla ni nkhuvo wa swinkwa leswo kala comela hi masiku ya ntlhanu na mambirhi.
18 Ku suka emasikwini ya Samiele, muprofeta, a ku endliwanga Paseka leyi fanaka na yona etikweni ra Israele, ni le xikarhi ka tihosi hinkwato ta Israele, a ku vanga na yin'we leyi nga endla Paseka leyi fanaka ni leyi Yosiya ni vaprista ni Valevhi va yi endleke, swin'we ni va Yuda ni va Israele hinkwavo lava ngi va ri kona ni vaaki va Yerusalema. 
19 Paseka leyi yi endliwe hi lembe ra 18 ra ku fuma ka Yosiya.
20 Endzhaku ka sweswo hinkwaswo, kuteloko Yosiya a lunghisile yindlu ya Yehovha, Neko, hosi ya Egipta, a tlhandlukela eKarkemixi, henhla ka Yufrata, ku ya lwa kona, kutani Yosiya a huma ku ya hlangana na yena. 
21 Neko a n'wi rhumela tintsumi, ti ku: “Ku ni mhaka yihi exikarhi ka mina na wena, hosi ya Yuda? A ndzi telanga ku lwa na wena namuntlha, kambe ndzi tele yindlu leyi ndzi nga karhi ndzi lwaka na yona; kambe Xikwembu xi vula leswaku ndzi hatlisa. Tshika ku lwa ni Xikwembu lexi nga na mina, xi nga tshuki xi ku lovisa!” 
22 Kambe Yosiya a nga n'wi fularhelanga; a tihundzula ku n'wi pfukela, a nga yingisanga marito ya Neko lama humeke enon'wini wa Xikwembu; kutani a ta ku lwa enkoveni wa Megido. 
23 Kutani vacopi va copa etlhelweni ra hosi Yosiya, kutani hosi yi ku eka malandza ya yona: “Ndzi tlakuleni, hikuva ndzi tlhaviwile ngopfu.” 
24 Malandza ya yena ma n'wi tlakula, ma n'wi susa egolonyini, ma n'wi khandziyisa egolonyini ya yena yin'wana, ma n'wi yisa eYerusalema; kutani a fa, a lahliwa emasirheni ya vatata wa yena. Kutani va Yuda hinkwavo ni va Yerusalema, va va enkosini hikwalaho ka yena. 
25 Yeremiya a thya risimu ra ku rila Yosiya; vayimbeleri va xinuna ni va xisati va vurile timhaka ta Yosiya etinsin'wini ta vona ku fika ni namuntlha; va wu endla nawu eka Vaisraele; kutani maswivo, timhaka leti ti tsariwile ebukwini ya tinsimu ta mikosi.
26 Leswi seleke swa timhaka ta Yosiya, ni vukhongeri bya yena, hilaha a landzeke marito ya nawu wa Yehovha, 
27 ni mitirho ya yena ya ku sungula ni ya ku hetelela, maswivo, swi tsariwile ebukwini ya tihosi ta Israele ni ta Yuda.
2 TIKRONIKA 36
01 Kutani tiko ri teka Yowahazi n'wana Yosiya, ri n'wi veka hosi ematshan'weni ya tata wa yena eYerusalema. 
2 Yowahazi a a ri wa malembe ya 23 loko a sungula ku fuma, kutani a fuma tin'hweti tinharhu Yerusalema. 
3 Hosi ya Egipta yi n'wi tekela vuhosi bya yena eYerusalema, yi lerisa tiko ndzuvo wa titalenta ta dzana ta silivhere ni talenta ya nsuku. 
4 Kutani hosi ya Egipta yi veka Eliyakimi, makwavo hosi ya Yuda na Yerusalema; yi hundzula vito ra yena, yi n'wi thya Yoyakimi. Kutani Neko a teka Yowahazi, makwavo, a n'wi yisa eEgipta.
5 Yoyakimi a a ri wa malembe ya 23 loko a sungula ku fuma, kutani a fuma malembe ya 11 eYerusalema, a endla leswo biha emahlweni ka Yehovha, Xikwembu xa yena. 
6 Nebukadnetsara, hosi ya Babilona, a tlhandluka ku n'wi pfuka, kutani a n'wi boha hi tiketana ta koporo ku n'wi yisa eBabilona. 
7 Nebukadnetsara a yisa Babilona swibya swin'wana swa yindlu ya Yehovha, a swi veka endlwini ya yena ya vuhosi eBabilona.
8 Leswi seleke swa timhaka ta Yoyakimi, manyala lawa a ma endleke, ni leswi kumiweke ka yena, maswivo swi tsariwile ebukwini ya tihosi ta Israele ni ta Yuda. Yoyakini, n'wana wa yena, a fuma ematshan'weni ya yena.
9 Yoyakini a a ri wa malembe ya 18 loko a sungula ku fuma; kutani a fuma tin'hweti tinharhu na khume ra masiku eYerusalema, a endla leswo biha emahlweni ka Yehovha. 
10 Eku heleni ka lembe, hosi Nebukadnetsara a rhuma vanhu ku n'wi khoma, va n'wi yisa eBabilona, ni swibya leswo saseka swa yindlu ya Yehovha. A veka Sedekiyasi makwavo, hosi ya Yuda na Yerusalema.
11 Sedekiyasi a a ri wa malembe ya 21 loko a sungula ku fuma, kutani a fuma malembe ya 11 eYerusalema. 
12 A endla leswo biha emahlweni ka Yehovha, Xikwembu xa yena; a nga titsongahatangi emahlweni ka Yeremiya, muprofeta, loyi a n'wi byeleke rito ra Yehovha. 
13 A va a xandzukela hosi Nebukadnetsara leyi n'wi hlambanyiseke hi vito ra Xikwembu; kutani a nonon'hwisa nhamu ya yena, a nonon'hwisa ni mbilu ya yena, a nga ti tshuka a tlhelela eka Yehovha Xikwembu xa Israele. 
14 Swi tsandza ni tihosana hinkwato ta vaprista, ni vanhu va tiko, va andzisa ku homboloka ka vona, va landza manyala hinkwawo ya matiko; va va va nyamisa yindlu ya Yehovha leyi a tikwetsimiseleke yona eYerusalema.
15 Yehovha, Xikwembu xa vatata wa vona, a va layile emikarhini leyo tala hi tintsumi ta yena, hikuva a a rhandza ku ponisa tiko ra yena ni vuako bya yena. 
16 Kambe a va rhukana tintsumi ta Xikwembu, va sandza marito ya xona, va hleka vaprofeta va xona, vukari bya Yehovha byi ko byi pfuka tiko ra yena swonghasi leswaku ku nga ha vi na ku ponisiwa.
17 A rhuma eka vona hosi ya Vakalediya ku va pfuka, a dlaya hi tlhari majaha ya vona evukwetsimelweni bya vona; a nga tsetselelanga majaha, hambi vanhwanyana hambi vakulukumba, hambi misisi leyo basa; a n'wi nyiketa hinkwaswo. 
18 Ni swingolongondzwana swa yindlu ya Xikwembu, leswikulu ni leswitsongo, ni xuma xa yindlu ya Yehovha, ni xuma xa hosi ni xa tindhuna ta yena, Nebukadnetsara a yisa hinkwaswo eBabilona. 
19 Va hisa yindlu ya Xikwembu, va mbundzuxa rirhangu ra Yerusalema, va hisa tindlu hinkwato ta vuhosi, va onha swilo hinkwaswo swa risima. 
20 A yisa Babilona lava poneke matlharini, kutani va n'wi tirhela ni vana va yena, ku ko ku pfuka vuhosi bya ku fuma ka Peresi, 
21 leswaku ku hetiseka rito ra Yehovha leri nga vuriwa hi nomu wa Yeremiya, tiko ri ko ri tsakela Tisavata ta rona; ri wisa hi nkarhi hinkwawo lowu, ku ko ku hela malembe ya 70.
22 Hi lembe ro sungula ra Korexe, hosi ya Peresi hileswaku ku endlakala rito ra Yehovha leri a ri vuleke hi nomu wa Yeremiya, Yehovha a pfuxa mbilu ya Korexe, hosi ya Peresi, kutani a twarisa hinkwako eku fumeni ka yena, hi mukhosi ni matsalwa mhaka leyi nge: 
23 “Ku vula Korexe, hosi ya Peresi: ‘Yehovha, Xikwembu xa le matilweni, xi ndzi nyikile vuhosi hinkwabyo bya misava; kambe xi ndzi lerisile leswaku ndzi n'wi akela yindlu eYerusalema, etikweni ra Yuda. U kwihi exikarhi ka n'wina la nga wa tiko ra xona? Yehovha, Xikwembu xa yena a a ve na yena, a a tlhandluke!’ ”
